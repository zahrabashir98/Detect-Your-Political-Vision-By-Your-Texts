سخنرانی اعلیحضرت همایون شاهنشاه محمدرضاشاه پهلوی شاهنشاه ایران هنگام گشایش بیستمین دوره قانونگذاری مجلس شورای ملی دوم اسفند ۱۳۳۹

با کمال مسرت بیستمین دوره قانونگذاری دوره قانونگذاری مجلس شورای ملی را افتتاح می‌نماییم.

در دوره گذشته مجلس موفق شد قدمهای بزرگی در راه تأمین منافع ملی و اجتماعی کشور بردارد که شاید هیچ دوره دیگر از ادوار قانونگذاری سابقه نداشت. زیرا این دوره از مجلس شورای ملی ایران مقارن با دوران تحول عظیم و بی‌سابقه‌ای در تمام شئون مملکت ما بود و به همین جهت وضع قوانین دامنه‌داری که با این تحولات متناسب باشد ضرورت داشت.

خوشبختانه نمایندگان مجلس در دوره گذشته متوجه وظیفه و مسؤلیت اخلاقی خطیر خویش در مقابل منافع و مصالح ملت ایران بودند و در عین انجام وظیفه نمایندگی که رسیدگی و موشکافی دقیق در کلیه طرحها و قوانین است از همکاری صمیمانه در پیشرفت امور کشور خودداری نکردند.

در دوره اخیر قوانین متعددی به تصویب مجلس شورای ملی رسید که از مهمترین آنها می‌توان قوانین اصلاحات ارضی، قوانین مالیاتی، قوانین بیمه‌های اجتماعی و کارگری، قوانین مربوط به دادگستری، قانون منع مداخله کارمندان دولت از معاملات، قانون رسیدگی به دارایی وزراء و کارمندان دولت و بسیاری از قوانین دیگر را نام برد.

در دوره کنونی با نظارت دقیق مجلس سعی خواهد شد کلیه این قوانین دقیقاً به معرض اجراء گذاشته شوند. توجه به پیشرفتهایی که در دوره گذشته مجلس شورای ملی در امور مملکتی صورت گرفته است نشان می‌دهد که کشور ما راه صحیح و اطمینان‌بخشی را به سوی ترقی در پیش دارد. در این مدت در کلیه شئون سیاسی و اقتصادی و اجتماعی و فرهنگی و بهداشتی ما ترقیات فراوانی حاصل شده که با آنکه هنوز در مراحل اولیه کار بشمار می‌رود معهذا در هیچ دورانی بدین کوتاهی سابقه نداشته است. ساختمان سدهای عظیم در نواحی مختلف کشور، توسعه فعالیت راه‌سازی و بندرسازی، بکار افتادن خطوط تازه راه‌آهن، طرح برنامه وسیعی برای کشاورزی ایران و مکانیزه کردن آن، پیشرفتهای بی‌سابقه در امر صنعتی کردن کشور و بکار انداختن کارخانه‌های تازه بطوری که در سالهای اخیر بطور متوسط روزی یک کارخانه بر کارخانه‌های موجود کشور افزوده شده، توسعه سرمایه‌گذاری داخلی و خارجی در امور صنعتی که طبق ارقام و مدارک رقم آن تنها در ظرف دو سال از تمام نیم‌ قرن گذشته بیشتر بوده. ریشه‌کن کردن مالاریا و جلوگیری از کشت و استعمال تریاک و مبارزه دامنه‌داری با بیماری سل و تراخم، توسعه فعالیتهای بهداشتی و سازمانهای خیریه و درمانگاهها و مؤسسات خدمات اجتماعی، پیشرفت منظم فرهنگ و افزایش دائمی تعداد محصلین مدارس، اصلاحات دادگستری و بهبود محسوس وضع محاکم، همه اینها فقط نمونه‌هایی چند از فعالیتهایی است که اکنون در شئون مختلف کشور ما در جریان است تا این مملکت با تأییدات الهی بصورت یکی از خوشبخت‌ترین ممالک روی زمین درآید.

احتیاجی به تذکر نیست که همه این پیشرفتها در سایه نظم و آرامش و ثبات سیاسی و اجتماعی حاصل شده است و ما از آن جهت به این نتایج عالی توفیق یافته‌ایم که دست خائنین و مفسدین و عوام‌فریبان از کار ما کوتاه بوده است. امیدواریم ترقیات آینده ملت و مملکت ایران بطوری مشعشع و درخشان باشد که کشور ما چنانکه هدف و آرزوی ما است نمونه کامل از پیشرفتهای مادی و معنوی گردد.

در سیاست خارجی وضع ما بحمدالله رضایت‌بخش است و ایران در صحنه سیاست جهانی روزبروز موفقیت و اهمیت بیشتری پیدا می‌کند و بیش از پیش بصورت یک عامل ثبات سیاسی در این قسمت از جهان درمی‌آید.

سیاست ما تأیید و پشتیبانی کامل از سازمان ملل متحد و دوستی و همکاری با کلیه دول با رعایت کامل مصالح مملکتی است و بدیهی است که این سیاست در آینده نیز ادامه خواهد یافت.

امیدواریم در دوره جدید اجلاسیه برنامه دولتها در کلیه شئون مملکت به خوبی به مورد اجرا درآید و در عین ترقی و پیشرفت مملکت از مخارج زائد جلوگیری شود. مالیاتها بطور دقیق و عادلانه وصول گردد از صعود قیمتها و بالارفتن هزینه زندگی ممانعت بعمل آید اصلاحات اداری و سایر اصلاحاتی که در امور و شئون مختلف مملکت به تدریج مورد احتیاج خواهد بود به نحو مطلوب انجام گردد و در پیشرفت امور فرهنگی و بهداشتی و اجتماعی وقفه‌ای روی ندهد. بدیهی است که حسن اجرای همه این موارد مستلزم نظارت و رسیدگی دقیق آقایان نمایندگان و در عین حال حس وطن‌پرستی آنان خواهد بود. از اقدامات اساسی که به مجلس شورای ملی پیشنهاد خواهد شد تهیه و تنظیم قانون جدیدی برای انتخابات است که با احتیاجات و مقتضیات امروزی و با پیشرفت جامعه ما مطابقت داشته باشد و با اتکاء بدان بتوان انتخابات آینده کشور را براساسی که امروز معمول به دنیای مترقی است انجام داد و در اخذ و قرائت آراء از کارتهای انتخاباتی و ماشینهای حساب استفاده کرد تا امکان اشتباهی نباشد.

از خداوند متعال سعادت و ترقی روزافزون ملت ایران و توفیق آقایان نمایندگان مجلس شورای ملی را در خدمت صادقانه بدین مملکت خواستارم.
