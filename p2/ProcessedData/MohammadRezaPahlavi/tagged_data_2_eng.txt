Shah پایان دوره دوازدهم مجلس شورای ملی با وقایع فوق‌العاده مهمی تصادف نمود که بر خلاف انتظار بود و تأثیرات عمیقی در امور کشور داشت. نمایندگان آن دوره مانند عموم ملت با وجود تأثر از آن حوادث بطور کلی وظیفه خود را عاقلانه و با متانت انجام دادند.
Shah اکنون که با خرسندی بسیار نخستین دوره قانونگذاری زمان سلطنت خود را می‌گشاییم هنوز از آرامش جان که به شدت گرفتار پیچ و تاب جنگ است اثری هویدا نیست و متأسفانه کشور ما هم با تمام مساعی که بعمل آمده دچار تألّمات سیاست خارجی رویه حسن مناسبات کامل با دولت‌های دوست و مخصوصاً همکاری نزدیک با ممالکی که منافع ما و آن‌ها تماس خاصی با هم دارند بر مبنای حفظ و رعایت کامل مصالح ایران تعقیب بگردد تا مشکلاتی که بر اثر حوادث جهان برای ما پیش آمده‌است به خواست خداوند و به کوشش همگی به نفع ملت و مملکت حل شود. نسبت به امور داخلی سیاست دولت باید با رعایت مقتضیات دنبال نمودن اصلاحات اجتماعی و اقتصادی باشد که از لحاظ قانون گذاری همکاری مجدّانه مجلس و دولت را از هر جهت ایجاب می‌نماید مخصوصاً لازم می‌دانم ضرورت قطعی وحدت و یگانگی ملی را در این وقع مهم تاریخی خاطر نشان افراد ملت و کلیه طبقات جامعه بنمایم تا هر کس با حس مسئولیت و احتراز ار افکار آشفته وظایف خود را چنانکه مصلحت عمومی اقتضاء دارد به دقت و باقتضای رشد ملی انجام دهد که امنیت کشور محفوظ و استقلال کامل و ترقیات آینده میهن گرامی ما به نیکوترین وجهی تأمین گردد و بهترین وسیله آن قدرت و ثبات دولت است. دولت و مجلس باید برای نیل به این مقصود بی‌درنگ و با کمال قدرت قانونی تمام جدّیت و مساعی خود را بکار برند و در کلیه امور بویژه در کارهای بهداشت و آموزش و پرورش که پایه اساسی زندگی نوین مردم ایران می‌باشد توجه خاص ما را پیوسته راهنمای خود بدانند. توفیق کمال نمایندگان ملت را در انجام وظایف مهم خود از خداوند متعال خواستارم. 
Shah با تأییدات خداوند متعال
Shah ششمین دوره تقنینیه سنا و بیست و سومین دوره تقنینیه مجلس شورای ملی را با کمال مسرّت افتتاح می‌نمائیم.
Shah برای ما تذکر این نکته مایه خوشوقتی است که ترازنامه فعالیت‌ها و پیشرفت‌های کشور در ۴ ساله دوره تقنینیه گذشته ترازنامه‌ای نه تنها از هر جهت مثبت، بلکه غالباً مافوق پیش‌بینی‌ها و انتظارهای قبلی است و باید خداوند را شکرگزار باشیم که در دنیای آشفته کنونی کشور ما در تمام این مدت توانسته‌است کانون ثبات و مظهر سازندگی و خلاقیت باقی بماند.
Shah برای قوه مقننه کشور تقارن گشایش دوره تقنینیه جاری با سال تاریخی دو هزار و پانصدمین سال بنیان‌گذاری شاهنشاهی ایران، واقعه‌ای است که باید به فال نیک گرفته شود زیرا این بزرگداشت بی‌نظیر یادآور عالی ترین خصائص ملی و معنوی و اصیل‌ترین ارزش‌های تاریخی و مدنی کشور ما است.
Shah این جشن نه تنها نمود ار تاریخ پر افتخار چند هزارساله ایران بلکه در عین حال بیان کننده سهم عظیم تمدن و فرهنگ ایرانی در تکوین فرهنگ و تمدن جامعه بشری است و از این نظر همانقدر که به ما تعلق دارد، متعلق به تمام عالم بشریت است. به همین جهت است که دنیای متمدن و مترقی از همان آغاز اعلام برگزاری این جشن خود را از نزدیک در آن سهیم دانسته و شرکتی چنان وسیع و همه جانبه را آنهم در عالی ترین سطح فرهنگی و اجتماعی تدارک دیده‌است که شاید نظیری برای آن به اشکال بتوان یافت.
Shah پاسخ جهان مترقی به پیام پرشکوه اعصار و قرونی که در سال کوروش کبیر در کشور جاودانی ما طنین انداز شده پاسخی است که جوابگوی اصالت و عظمت این پیام است و برای ما توجه بدین واقعیت حقاً مایه افتخار است که اکنون یک بار دیگر رسالت تاریخی و کهن ایرانی در دفاع از اصیل‌ترین ارزش‌های تمدن و فرهنگ بشری کونون‌های بزرگ علمی و فرهنگی و شخصیت‌های برجسته دنیای دانش و هنر را در سراسر جهان در راه شرکت در یک بزرگداشت واحد به دور هم گرد آورده‌است. ما بنام ملت ایران از بابت این همکاری جهانی از تمام دوستان ایران در کشورهای مختلف جهان و از همه سازمان‌های دولتی و فرهنگی و اجتماعی و از کسانی که هر کدام بدون کمترین انتظار و صرفاً بخاطر احترام قلبی به تاریخ و فرهنگ کهن ایران و علاقمندی به پیشرفت‌های امروزی جامعه ایرانی سهمی در این تجلیل جهانی از مفاخر ایران به عهده گرفته‌اند تقدیر و سپاسگزاری می‌کنیم و صمیمانه امیدواریم که این همکاری بین‌المللی در آینده زمینه‌ای برای تأمین حسن تفاهم بیشتر و اشتراک مساعی وسیعتری میان مردم نیک اندیش جهان، یعنی وسیله تحقق آن اصلی گردد که از دیرباز وجه مشخص فرهنگ و تمدن ایران بوده‌است.
Shah در چهار سال گذشته، رشد اقتصادی کشور ما که در سال ۱۳۴۶، رقم ۱۱/۵ درصد یعنی یکی از بالاترین نسبت‌های رشد اقتصادی در جهان رسیده بود، همچنان ادامه یافت. بطوریکه از سال ۱۳۴۷ تا کنون، بر اثر سرمایه‌گذاری‌های عظیم دولتی و فعالیت‌های بخش خصوصی، رشد اقتصادی ما با قیمت‌های ثابت بطور متوسط ده درصد بوده‌است و شاید تذکر این نکته بیمورد نباشد که با آنکه امسال از نظر خشکسالی برای کشور ما و ممالک همسایه شمالی و شرقی ما سال بسیار بدی بوده، معهذا رشد اقتصادی ما از هر سال بالاتر بوده‌است.
Shah توجه خاص به ایجاد شالوده صنایع سنگین و تولید مصنوعات قابل صدور در این مدت، موجب ایجاد توسعه صنایع عظیم ذوب آهن، تراکتورسازی، ماشین سازی، آلومینیوم سازی، لوله سازی و پتروشیمی گردید و در ذکر اهمیت و وسعت این برنامه‌ها کافی است تذکر داده شود که تنها در صنعت ذوب آهن پنجاه و نه میلیارد یال و در مورد شاه لوله گاز ۴۸ میلیارد ریال سرمایه‌گذاری کردیم.
Shah بخش صنعت و معدن در این مدت بطور متوسط سالانه حدود ۱۳ درصد رشد داشته‌است.
Shah بخش نفت که سهم عمده‌ای از امکانات فعالیت‌های عمرانی کشور را فراهم می‌کند در این مدت از رشد فوق‌العاده‌ای برخوردار شد.
Shah تولید نفت خام در حدود ۴۷ درصد افزایش یافت و درآمد ما از محل نفت از ۵۴ میلیارد ریال در سال ۱۳۴۶ به قریب ۸۴ میلیارد ریال در سال ۱۳۴۹ رسید.
Shah پیروزی ما در مذاکرات سال گذشته کشورهای عضو اوپک با کمپانی‌های نفتی که همه از آن اطلاع دارند سبب شد که نه تنها بهای اعلام شده هر بشگه نفت خام به میزان قابل توجهی افزایش یابد و نرخ مالیات بر درآمد کمپانی‌های نفت از ۵۰ درصد به ۵۵ درصد برسد بلکه مهمترین موفقیت ما در این مذاکرات این بود که برای نخستین بار توانستیم این وضع غیر عادلانه را که ممالک تولید کننده نفت مواد اولیه خود را به قیمت ثابت یا حتی ارزان‌تر می‌فروختند و کالاهای صنعتی مورد نیاز خود را هر روز به قمیتی گرانتر می‌خریدند از میان برداریم و بالاخره ضابطه صحیحی برای این کار بوجود آوریم.
Shah لازم به تذکر نیست که در مذاکرات نفتی سال گذشته ما نه تنها توانستیم حقوق و منافع مشروع خودمان و سایر کشورهای عضو سازمان اوپک را از بابت تولیدات نفتی خویش تأمین کنیم بلکه موفقیت ما در این مذاکرات حیثیت ملی ما را بنحو بارزی در تمام جهان بالا برد.
Shah در عین حال باید متذکر شویم که بعد از تولیدهای نفتی اوپک، ما قراردادهای دیگری با ایجاد شرکت‌های مختلف نفتی بنام شرکت نفت ایران و ژاپن و شرکت نفت بوشهر و شرکت نفت هرمز منعقد کردیم که از نظر شرایط تاکنون در تاریخ قراردادهای نفتی سابقه نداشته‌است.
Shah در همین مدت در تمام شئون دیگر صنعتی و اقتصادی کشور پیشرفت بی سابقه‌ای حاصل گردید. برنامه عمرانی چهارم کشور خیلی بیشتر از هدف هائی که در آغاز برای آن معین کرده بودیم پیشرفت کرد.
Shah تولید انرژی برق در بخش دولتی از ۱۸۶۰ میلیون کیووات ساعت در سال ۱۳۴۶ به ۵۸۰۰ میلیون کیلووات ساعت در سال ۱۳۵۰ افزایش یافت یعنی در این مد ت رشد نیروی برق در کشور به ۳۲۰ درصد بالغ گردید. با ساختمان نیروگاه‌های بزرگ آبی و حرارتی قدرت نصب شده از ۶۵۰ هزار کیلو وات در سال ۱۳۴۶ به یک میلیون ۸۰۰ هزار کیلووات در حال حاضر رسیده و تا آخر برنامه چهارم این رقم به ۳ میلیون کیلووات خواهد رسید.
Shah برای اولین مرتبه شبکه سراسری برق فشار قوی، انتقال نیرو در طول ۴ هزار کیلومتر مورد بهره برداری در سطح کشور قرار گرفته‌است.
Shah در چهار سال گذشته ساختمان ۷ سد مخزنی با مجموع حجمی برابر سه هزار و ۸۵۰ میلیون متر مکعب خاتمه یافته و بهره برداری از آبت تنظیم شده آن‌ها چه در شهرها و چه در روستاها آغاز شده‌است.
Shah کار ساختمان سدّ داریوش کبیر در فارس تا پایان سال جاری خاتمه خواهد یافت و کار بتون ریزی سدّ رضاشاه کبیر در خوزستان نیز آغاز شده‌است.
Shah هم‌اکنون با احداث شبکه وسیع آبیاری آب، یعنی مهمترین عامل زیر بنای یک کشاورزی عمقی و به هم پیوسته در قطب‌های مختلف کشور در دسترس اقتصاد روستائی ایران قرار گرفته‌است.
Shah در امور مخابراتی ۳۵۰۰ کیلومتر خط ماکروویو ایجاد شده و کار تأسیس ۱۳۲ هزار کیلومتر خط ماکروویو دیگر با ظرفیت زیاد یعنی تا ۱۲۰۰ کانال تلفنی آغاز گردیده‌است.
Shah در این زمینه اقدام وسیع دیگری انجام گرفته یا در دست انجام است که از آن جمله می‌توان از ایجاد شبکه تلفنی و تلگراف و تلکس خودکار بین شهرهای کشور تأسیس، تأسیس ایستگاه زمینی ماهواره مخابراتی اسدآباد، تأسیس مرکز تحقیق مخابراتی و مرکز آموزش مخابراتی و صنعت تولید وسایل مخابراتی نام برد.
Shah در زمینه دیگری که در امور مخابراتی ارتباط نزدیک دارد، یعنی در مورد شبکه رادیوئی و شبکه تلویزیونی کشور، در این چهار سال فعالیت وسیعی انجام گرفته بطوریکه تنها در این مدت سی دستگاه فرستنده رادیوئی از ده تا چهار صد کیلووات در سراسر مملکت نصب شده و دو دستگاه یکهزار کیلوواتی و دو دستگاه فرستنده استرئوفونیک هم‌اکنون در حال نصب است.
Shah تلویزیون ملی ایران که درست در سال آغاز دوره تقنینیه گذشته با دو فرستنده با مجموع قدرت ۱۲ کیلووات شروع بکار کرد، در حال حاضر دارای ۱۵ فرستنده با مجموع قدرت ۳۵ کیلووات است و تا یک ماه دیگر تعداد این فرستنده‌ها به ۴۵ و مجموع قدرت آن‌ها به نزدیک ۶۰ کیلووات خواهد رسید. پوشش جمعیتی شبکه تلویزیونی کشور از دو میلیون و ۵۰۰ هزار نفر به قریب ده میلیون نفر رسیده و با افتتاح مراکز جدید در مهر ماه آینده این رقم از یازده میلیون و نیم نفر تجاوز خواهد کرد.
Shah در زمینه راهسازی و حمل و نقل، در چهار سال گذشته، قریب ۶۰۰ کیلومتر بر راه‌های اصلی و فرعی کشور و در حدود ۱۰۰۰ کیلومتر به شبکه راه آهن مملکت افزوده شده و هفت فرودگاه تازه ایجاد شده‌است.
Shah در امور مربوط به آبادانی و مسکن، از سال ۱۳۴۶ تا به امروز در حدود ۴۰۰۰ پروژه عمرانی در نقاط مختلف کشور اجرا شده و در حال حاضر ۲۷۶۱ پروژه دیگر در دست اجرا است که مجموع هزینه‌های آن‌ها به ۲۰ میلیارد ریال بالغ می‌شود. این پروژه‌ها شامل طرح‌های لوله کشی و آب آشامیدنی، راهسازی، آسفالت و خیابان سازی، بناهای بهداشتی و آموزشی و ورزشی، تأمین و توسعه برق، خانه سازی، بناهای روستائی و برق روستائی، بهسازی محیط و مراکز اجتماعات و طرح‌های متعدد دیگر است.
Shah در این زمینه امور صنعتی و اقتصادی، سیر پیشرفت کشور بطور منظم ادامه یافته‌است. تنها در سال گذشته ارزش افزوده بخش صنعت نسبت به سال پیش از آنکه در حدود ۱۰۶ میلیارد ریال بوده‌است که نسبت به سال قبل ۱۳ درصد با قیمت‌های ثابت رشد داشته‌است. و بدین ترتیب سهم بخش صنعت و در تولید ناخالص به ۱۳/۱ درصد رسیده‌است. ارزش افزوده بخش معدن با رشدی معادل ۲۰ درصد، در سال ۱۳۴۹، به بیش از ۶ میلیارد ریال رسیده‌است. تنها در یک ساله اخیر، بیش از یک هزار پروانه اکتشاف و بهره برداری در مورد معادن نواحی مختلف کشور صادر شده‌است.
Shah صادرات کالاهای سنتی و صنعتی ایران، به استثنای نفت و مشتقات آن، در سال‌های اخیر به ترتیب ۱۳ درصد، ۱۳/۹ درصد و ۱۴ درصد افزایش سالانه داشته‌است. به موازات صنعتی شدن کشور ترکیب کالاهای صادراتی ایران نیز در سال‌های اخیر تغییر یافته. یعنی سهم کالاهای سنّتی در حدود ۴ درصد کمتر شده و در عوض به همین نسبت به سهم صادرات کالاهای صنعتی افزوده شده‌است.
Shah تنها در یک سال گذشته ۱۱۵ واحد تولیدی جدید در کشور شروع به بهره برداری کرده‌اند که در آن‌ها در حدود ۱۲ میلیارد ریال سرمایه‌گذاری شده‌است. این صنایع به ترتیب اهمیت و میزان سرمایه به صنایع شیمیائی، صنایع ساختمانی، محصولات فلزی، نساجی، مواد غذائی و ماشین آلات غیر الکتریکی و برقی تقسیم می‌شوند.
Shah شاید لازم به تذکر نباشد که در همه کارخانه‌ها اصول مربوط به کارگران در انقلاب سفید ایران مورد توجه کامل بوده‌است. در چهار سال گذشته بر این اساس ۱۳۷۱ پیمان دسته‌جمعی در کارگاه‌های تولیدی و صنعتی کشور منعقد شده و در حدود ۸۰۰۰۰ کارگر از مزایای اجرای قانون سهیم شدن کارگران در سود کارخانه‌ها استفاده کرده‌اند تعداد کل این پیمان‌های دسته جمعی از بدو اجرای قانون تا امروز در حدود ۲۵۰۰ و تعداد کارگرانی که از مزایای این قانون برخورد ار شده‌اند بیش از ۶۲۰۰۰ نفر است.
Shah در اسفند ماه ۱۳۴۷ آئین نامه حداقل مزد کارگران ساده و جدول تقسیم‌بندی مناطق کشور معین شده در چهار سال گذشته دو نوبت در حداقل مزدها تجدید نظر بعمل آمده که در نوبت اول با در نظر گرفتن حد متوسط مزد منطقه‌ای ۶۱ درصد و در نوبت دوم ۱۸ درصد سطح مزد بالاتر رفته و بطور کلی در این مدت به حداقل مزدها ۱۰۰ درصد افزوده شده‌است.
Shah در چهار سال اخیر ۴۶۳ سندیکای کارگری و ۱۵۸ سندیکای کارفرمائی تازه تشکیل شده و در اجرای برنامه‌های تعاونی کارگران ۴۵۷ شرکت تازه اعتبار و مصرف در این چهار ساله بوجود آمده‌است. تعداد کل کارگران بیمه شده در حدود ۷۵۰۰۰۰ نفر است که با احتساب افراد خانواده‌های آن‌ها، این رقم به حدود سه میلیون نفر بالغ می‌شود.
Shah در زمینه‌های مختلف امور کارگری یعنی بیمه‌های اجتماعی بازرسی و حفاظت، تأمین اجتماعی، آموزش، امور درمانی و بهداشتی، بانک رفاه کارگران، انجمن توان بخشی، خانه سازی، قانون حمایت کارگران در برابر از کار افتادگی و پیری و فوت، و اقدام‌ها دیگری که در این باره در جریان است، می‌توان به اطلاعات و آمارهای وزارت کار و امور اجتماعی مراجعه کرد.
Shah امر اصلاحات ارضی که اصل اول انقلاب ششم بهمن است، با موفقیت کامل انجام یافته بطوریکه از اول مهر ماه سال جاری دیگر در سراسر ایران زارعی یافت نخواهد شد که مالک زمین زراعتی خود نباشد. در چهار سال گذشته موجبات مالکیت قانونی بیش از ۱۲۰۰۰۰۰ خانوار زارع ایرانی که با اجرای مقررات مرحله دوم اصلاحات ارضی نسق‌های زراعتی خود را به صورت اجاره سی ساله در اختیار داشتند فراهم شد. و با اجرای قانونی که اخیراً جهت اجرا به دولت ابلاغ گردید حتی مالکیت قانونی املاک موقوفه را نیز که به مدت ۹۹ سال به زارعین مربوطه اجاره داده شده‌است، به خود آن‌ها منتقل خواهد شد.
Shah در حال حاضر ۸۳۲۰ واحد شرکت‌ها و اتحادیه‌های تعاونی روستائی با بیش از یک میلیون و ششصد هزار خانوار زارع عضو و با سرمایه و ذخیره‌ای متجاوز از ۳ میلیارد ریال در حوزه عمل قریب ۲۸۰۰۰ روستا فعالیت دارند و ۱۱۹ اتحادیه تعاونی روستایی با عضویت ۷۸۰۰ شرکت تعاونی روستائی و با سرمایه‌ای بیش از یک میلیارد ریال در ۱۱۹ شهرستان انجام وظیفه می‌کنند. تنها در چهار سال گذشته ۱۲۸۷ شرکت تعاونی روستائی جدید با ۷۰۰۰۰۰ خانوار زارع و دو میلیارد ریال سرمایه ذخیره و نیز ۵۲ اتحادیه تعاونی روستائی با یک میلیارد ریال سرمایه ایجاده شده و ۲۷ شرکت سهامی زراعی در مناطقی به وسعت ۹۴۰۰۰ هکتار با قریب ۹۰۰۰ خانوار زارع سهامدار در قسمت‌های مختلف کشور مشغول کار شده‌اند. کار تأسیس و تجهیز ۲۵۰۰ فروشگاه تعاونی مصرف در نقاط مختلف مملکت اکنون در جریان است. به موازات همین اقدام‌ها در چهار سال گذشته در جهت تشکیل بیش از ۴۰۰ خانه فرهنگ روستائی در مناطق مختلف روستائی کشور به منظور افزایش سطح اطلاعات عمومی و اجتماعی روستائی و کشاورزان و پرورش استعدادهای فنی و هنری و جسمی آنان و نیز در جهت ترویج و توسعه صنایع دستی روستائی و فعالیت‌های غیر کشاورزی در دهات اقدام شده‌است.
Shah در تحقق دومین اصل انقلاب ایران، یعنی ملی شدن جنگل‌ها و مراتع و امور مربوط به منابع طبیعی نیز اقدام‌ها وسیعی صورت گرفته‌است که از جمله اصول آن‌ها می‌توان از اجرای قاطع اصل ملی شدن جنگل‌ها و مراتع کشور، کشت ۲۰۰۰۰۰۰۰ درخت بصورت جنگل دست کاشت در نقاط مختلف مملکت به منظور بوجود آوردن فضای سبز و تدارک چوب‌های صنعتی، کشت حداقل ۱۲۵ میلیون درخت در منطقه‌ای به وسعت ۱۲۵۰۰۰ هکتار به منظور جنگل کاری کویری برای تثبیت شن‌های روان جلوگیری از پیشروی کویر، تشکیل مجمتع صنایع چوب و صنایع کاغذسازی و چوب بری و تراورس سازی و تأسیس مرکز تکثیر و ازدیاد ماهی‌های خاویار، تأسیس مراکز تحقیقات منابع طبیعی و آموزشگاه عالی منابع طبیعی برای رشته‌های تخصصی جنگلبانی و صنایع چوب و مرتع داری و امور مربوط به ماهی و تأسیس صندوق عمران مراتع نام برد.
Shah در این مورد تذکر این نکته را ضروری می‌دانیم که یکی از مهمترین وظائف وزارت منابع طبیعی توجه به مسائل مربوط به محیط انسانی و جلوگیری از آلودگی محیط و منابع آب و خاک و هوا است که در حال حاضر از مشکل‌ترین مسائل جامعه بشری بشمار می‌رود و ضرورت قطعی دارد که از هم‌اکنون در کشور ما اقدام‌ها و پیش‌بینی‌های لازم در ا ین زمینه حیاتی بعمل آید.
Shah با توجه به همین واقعیت، مقرر داشته‌ایم وزارت منابع طبیعی با همکاری انجمن ملی حفاظت منابع طبیعی و محیط انسانی و کلیه سازمان‌ها و مراجع دیگری که در این مورد مسئولیت و وظیفه‌ای به عهده دارند طرح جامعی بر اساس قدرت دقیق تنظیم و به مورد اجرا در آورد.
Shah به موازات پیشرفت‌های صنعتی و اقتصادی و اجتماعی، در امر بسیار مهم آموزش در این مدت قدم‌های بلندی برداشته شده‌است. تنها در چهار سال گذشته تعداد دانش آموزان ابتدائی در کشور ۳۳٪، تعداد دانش آموزان متوسطه ۹۶٪، تعداد محصلین مراکز تربیت معلم و دانشسراها ۱۳۵٪، تعداد محصلین مدرسه‌ها فنی و حرفه‌ای و تکنولوژی ۲۲۴٪ افزایش یافته و بدین ترتیب تعداد کسانی که در این رشته‌ها مشغول تحصیل هستند در حال حاضر به ۴/۷۲۰/۰۰۰ نفر بالغ شده‌است.
Shah رقم سپاهیان دانش پسر در این مدت با افزایش ۴۷٪ به قریب ۱۲۰۰۰ بالغ شده و تعداد سپاهیان دانش دختر که در آغاز این دوره چهارساله هنوز مشغول کار نشده بودند اکنون به حدود ۴۰۰۰ نفر رسیده‌است.
Shah در این چهار سال، قانون خدمات اجتماعی زنان که به موجب آن دختران سپاهی در سپاه‌های دانش و بهداشت و ترویج و آبادانی مشغول کار شده‌اند و قانون آموزش و پرورش منطقه‌ای که تا کنون به موجب آن ۱۵۸ منطقه در شهرستان‌های مختلف دارای شوراهای آموزش و پرورش شده‌اند، به مورد اجرا در آمده و قانون تعلیمات اجباری برای نظام جدید آموزش و پرورش و اعلام ۲۵ منطقه اجرای قانون تعلیمات اجباری در سال ۱۳۵۰ مورد اصلاح قرار گرفته و مرکز تحقیقات و برنامه‌ریزی درسی به منظور تطبیق وضع برنامه‌های درسی کشور با علوم و آموزش جدید جهانی تشکیل شده‌است.
Shah در زمینه آموزش عالی، تعداد ۶۵ مؤسسه آموزشی عالی که در سال ۱۳۴۵-۱۳۴۶ در کشور وجود داشت در سال تحصیلی امسال به ۸۳ افزایش یافته و در همین مدت بر تعداد کل دانشجویان کشور ۶۲٪ اضافه شده‌است. یعنی این رقم از حدود ۴۷۰۰۰ نفر در سال تحصیلی ۱۳۴۵-۱۳۴۶ به حدود ۷۶۰۰۰ نفر در سال جاری بالا رفته‌است. بخصوص نسبت دانشجویانی که در مؤسسات آموزش عالی در شهرستان‌های کشور به تحصیل اشتغال دارند از حدود ۲۰٪ رقم کل دانشجویان در چهار سال پیش به ۳۳٪ این رقم در سال جاری افزایش یافته‌است.
Shah در سال گذشته قریب ۵۰٪ دانشجویان کشور، در رشته‌های علوم فنی به تحصیل اشتغال داشته‌اند. در نتیجه رشد آموزش عالی در چهار سال اخیر مجموع کل هزینه‌های آموزش عالی در این مدت به بیش از دو برابر افزایش یافته، بطوری که تنها در سال تحصیلی گذشته به ۷ میلیارد ریال بالغ شده‌است.
Shah هیئت علمی تمام وقت دانشگاه‌های کشور سریعاً افزایش یافت و بدین منظور در در مقررات استخدام و ترفیع دانشگاه‌ها بویژه دانشگاه‌های شهرستان‌ها تجدید نظر اساسی شده و در راه تحقق اصول انقلاب آموزشی کشور در ایجاد مدیریت صحیح در دانشگاه‌ها و مؤسسات عالی و بالا بردن کیفیت آموزش و توسعه مراکز تحقیقاتی و تأسیس واحدهای تحقیقاتی جدید اقدام شده‌است.
Shah در نتیجه بودجه امور تحقیقات که در سال ۱۳۴۶ در حدود ۲ میلیارد ریال بوده در سال جاری به بیش از ۴/۵ میلیارد ریال رسیده‌است.
Shah در مورد امور فرهنگی و هنری که بخصوص از نظر حفظ و تقویت میراث فرهنگی کهن و پرافتخار کشور و نگاهبانی ارزش‌های معنوی و مدنی ملت ما اهمیت فوق‌العاده دارد، کوشش شده‌است که از راه شورایعالی فرهنگ و هنر به منظور هم آهنگ کردن سیاست سازمان‌های مختلف فرهنگی کشور و تأسیس فرهنگستان زبان ایران و مؤسسه شاهنامه فردوسی، و ایجاد توسعه موزه‌ها و کتابخانه‌ها در نقاط مختلف کشور و تشکیل کنگره‌ها و جشنواره‌های فرهنگی و فعالیت‌های گسترده در شهرها و روستاهای مملکت در سطوح مختلف در جهت پژوهش و حفظ و اشاعه فرهنگ ملی، و توسعه همکاری‌های فرهنگی و هنری بین‌المللی در این زمینه وب خصوص از راه توجه کامل به میراث بزرگ زبان فارسی و مقام ملی و بین المللی آن اقدام‌ها لازم انجام گیرد.
Shah در مورد اصل دیگری از انقلاب ایران، یعنی تشکیل خانه‌های انصاف و شوراهای داوری نیز پیشرفت شایان توجهی حاصل شده‌است. طی چهار سال گذشته ۲۷۰۸ خانه انصاف تازه در نقاط مختلف کشور تشکیل شده، بطوری که در پایان سال ۱۳۴۹ رقم کل این خانه‌ها به ۳۲۶۱ بالغ شده‌است در سال جاری ۲۵۰۰ خانه انصاف جدید در روستاهای دور و نزدیک مملکت تأسیس شده‌است یا خواهد شد. بطوری که که در پایان امسال رقم خانه‌های انصاف در سراسر کشور از ۵۷۰۰ تجاوز خواهد کرد. در همین چهارساله ۹۶ حوزه شورای داوری در شهرستان‌ها تأسیس شده‌است و رقم کلی این شوراها در پایان سال ۱۳۵۰ به ۱۶۳ خواهد رسید.
Shah در زمینه توجه به تعمیم اصل عدالت و دفاع از حقوق حقه افراد، می‌باید از فعالیت یک سازمان مؤثر دیگر یعنی از سازمان بازرسی شاهنشاهی نیز یاد کنیم که از بدو تأسیس، کار خود را با روح وظیفه شناسی و توجه به مسئولیت خطیری که بدان محول داشته‌ایم انجام داده و توانسته‌است اعتماد ما و اعتماد مردم را جلب کند. و یقین داریم که در آینده نیز این سازمان کار خود را با همین بیغرضی و وظیفه شناسی انجام خواهد داد.
Shah در امر بهداشت، گسترش بهداشت و درمان و ایجاد امنیت و سلامت جسمی و روانی برای تمامی افراد مملکت هدف اصلی برنامه‌های بهداشتی و درمانی کشور قرار گرفته‌است. سیاست بیمه درمانی در ارتباط مستقیم با وضع اقتصادی و سیاسی کشور اتخاذ شده‌است و در آینده ایجاد و نگهداری بیمارستان توسط دولت فقط از طریق بخش خصوصی و با کمک دولت انجام خواهد گرفت.
Shah در برنامه چهارم عمرانی کشور ۲ میلیارد و ۲۵۰ میلیون ریال اعتبار برای کمک به گروه‌های پزشکی به منظور ایجاد بیمارستان‌های جدید اختصاص داده شده و در آتیه با تخصیص اعتبارات بیشتر بیمه درمانی توسعه کافی خواهد یافت. تا از این طریق علاوه بر بیمه درمانی کارگران که هم‌اکنون انجام می‌شود، و بیمه روستائیان، کلیه کارمندان و مستخدمین دولت و سایر طبقات مردم از مزایای بیمه درمانی بهره مند شوند.
Shah به منظور پوشش کامل بهداشتی و درمانی روستاهای کشور، قدرت اجرایی واحدهای بهداشتی در عرض چهار سال گذشته چهار برابر شده و در بعضی موارد غیرعادی و فوق‌العاده قدرت بسیج این واحد به ۱۵۰ برابر قبل از ششم بهمن ۱۳۴۱ رسیده‌است. تنها در همین چهار سال ۱۵۵ میلیون بار علیه بیماری‌های مختلف واکسن تلقیح شده‌است.
Shah برنامه بهداشت و تنظیم خانواده که فقط چند سال است به مرحله اجرا در آمده‌است، اکنون در کشور ما در مسیری قرار دارد که بنظر کارشناسان سازمان ملل متحد می‌تواند به عنوان نمونه مورد استفاده بسیاری از کشورهای دیگر جهان که با این مسئـله مواجه هستند قرار گیرد. این برنامه اکنون بوسیله ۱۵۲۹، مرکز در سراسر کشور اجرا می‌شود. در موضوع ساخت و کنترل دارو نیز بر اثر اقداماتی که شده اکنون بیش از ۵۰ درصد داروهای مصرفی در داخل کشور تهیه می‌شود و متوسط قیمت آن‌ها نسبت به گذشته بیش از ۲۳ درصد تقلیل یافته‌است.
Shah فعالیت سپاهیان بهداشت در حال حاضر در حدود ۱۴۰۰۰ قریه را در نقاط دور و نزدیک کشور با جمعیتی قریب ۶ میلیون نفر شامل شده‌است. و با تشکیل سپاه خدمات اجتماعی زنان اکنون ۱۵۰۰ تن از بانوان تحصیلکرده کشور در زمینه مسائل بهداشتی آموزش دیده و بکار در کلینیک‌های بهداشت و تنظیم خانواده اشتغال یافته‌اند.
Shah از نظر امور بهداشتی، به موازات فعالیت‌های دولتی، فعالیت وسیع سازمان‌های متعدد امور خیریه و اجتماعی منجمله مؤسسات مختلفی که تحت نظر شهبانوی ایران اداره می‌شوند، از قبیل جمعیت خیریه فرح پهلوی، بنگاه حمایت مادران و نوزادان، جمعیت کمک به جذامیان، جمعیت ملی مبارزه با سرطان، آموزشگاه نابینایان رضا پهلوی، انجمن ملی حمایت کودکان، جمعیت حمایت از کودکان بی سرپرست، جمعیت طرفداران مرکز طبی کودکان، فدراسیون ورزشی کر و لال‌های ایران، بنیاد ایرانی بهداشت جهانی و مؤسساتی که زیر نظارت شورای عالی امور اجتماعی فعالیت می‌کنند و نیز فعالیت‌های گسترده جمعیت شیر و خورشید سرخ ایران و سازمان شاهنشاهی خدمات اجتماعی که در سطح وسیع مملکتی و حتی بین‌المللی صورت می‌گیرد، به نحو رضایت بخشی که مایه افتخار کشور ما در صحنه بین‌المللی در امور اجتماعی و بشردوستانه‌است در این مدت ادامه داشته‌است و هر روز بر وسعت و دامنه کار این سازمان‌ها و ده‌ها مؤسسات خصوصی خیریه و اجتماعی دیگر که با کمک و همکاری دولت مشغول کارند افزوده می‌شود.
Shah همین فعالیت مستمر از طرف سازمان‌های فرهنگی و هنری مختلفی که به موازات سازمان‌های هنری و فرهنگی دولتی مشغول کارند به صورت رضایت بخشی در جریان است. مثلاً، از طرف کانون پرورش فکری کودکان و نوجوانان، گذشته از فعالیت‌های فرهنگی در سطح بالا که تاکنون موفق به دریافت جوائز متعدد بین‌المللی در رشته کتاب‌های کودکان شده، اقدام به تأسیس ۲۳۶ کتابخانه، روستائی در دهات مختلف کشور شده‌است که تعداد آن‌ها در سال جاری به دو برابر افزایش خواهد یافت. بغیر از این کتابخانه‌ها، بیش از ۸۰ کتابخانه ثابت و سیار تأسیس شده که تنها در سال گذشته ۴ میلیون و نیم نفر بدان‌ها مراجعه کرده‌اند. کتابخانه‌های سیار تنها در تهران ماهانه به ۴۰۰۰۰ کودک در مدرسه‌ها دولتی کتاب رسانیده‌اند و اکنون در ۲۸ بیمارستان برای کودکان بیمار کتاب می‌برند.
Shah البته ارقام و اطلاعاتی که ذکر کردیم، نمودار کلیه کارهای انجام شده در رشته‌های مختلف نیست و ما فقط به ذکر کلیاتی از رئوس مسائل اکتفا کرده‌ایم. با اینهمه تذکر این نکته را لازم می‌دانیم که با وجود وسعتت و عظمت کارهائی که تا کنون انجام گرفته یا در حال انجام است، هنوز نمی‌توانیم بگوئیم که تمام آرمان‌های ما عملی شده استو. زیرا ما نمی‌توانیم به پیشرفت هائی در سطح عادی، هر قدر هم بزرگ باشد اکتفا کنیم. و آنچه ایده‌آل ما است، رسیدن جامعه ایرانی به بالاترین حد ممکن از تکامل و ترقی است. بر این اساس، طبعاً باید توجه داشته باشیم که جامعه ما و دستگاه دولتی ما مثل هر جامعه و دستگاه دولتی دیگری در جهان از عیب و نقص برکنار نیست و ما هیچ ابائی از تذکر این حقیقت نداریم. بلکه بالعکس آنرا انگیزه‌ای برای تلاش بیشتر و ابراز اراده‌ای قاطع در راه پیش بردن جامعه ایرانی بسوی حد اعلای ترقی می‌شماریم.
Shah در زمینه بین‌المللی، موفقیت ما در این مدت موفقیتی کم نظیر و بیسابقه بوده. بطوریکه اکنون کشور ما در پرتو اجرای سیاست مستقل ملی خود و با انجام نقش قاطع و روشن و واقع‌بینانه و بشری خویش در صحنه مسائل جهانی، از چنان حیثیت و احترام بین‌المللی برخوردار است که نظیر آنرا در دنیای امروز کمتر می‌توان یافت.
Shah سیاست مستقل کلی ما که البته در آینده نیز به همین قاطعیت ادامه خوادهد یافت، باعث شده‌است که روابط ما با تقریباً همه کشورهای جهان بر اساس حسن تفاهم و احترام متقابل و همزیستی و در بسیاری از موارد بر پایه همکاری مثبت و ثمربخش استوار گردد. به‌خصوص ما نه فقط با همسایگان همکیش و مسلمان خودمان روابط بسیار خوبی داریم، بلکه توانسته‌ایم با همسایه بزرگ شمالی خودمان یعنی اتحاد جماهیر شوروی روابط خویش را سال به سال تقویت کنیم و توسعه دهیم. و البته در آینده نیز همین راه را ادامه خواهیم داد. تنها در مورد یکی از همسایگان ما متأسفانه وضع غیر از این است. و علت آن این است که آن دولت در دنیائی که آثار استعمار از قسمت اعظم آن رخت بر بسته و طرز فکر استعماری بکلی محکوم و مطرود شده‌است، علاقه دارد که خود را وارث استعمار بریتانیا بشمارد. ولی این دولت باید بداند که استعمار چیزی نیست که بتوان آنرا به ارث برد. و هر ارثیه استعماری خواه ناخواه باید با خود آن از میان برود. و در این شرایط طبعاً همسایه ایران نیز نمی‌تواند وارث استعمار منقرض شده انگلستان باشد که امروزه حتی از طرف خود انگلستان کنار گذاشته شده‌است.
Shah البته هر وقت که این همسایه ما از ندای منطق پیروی کند و با روحیه‌ای غیر استعماری مانند سایر همسایگان ایران دست به سوی ما دراز کند، ما حاضر خواهیم بود بهترین روابط دوستی و تفاهم را با آن برقرار کنیم.
Shah ما این روحیه تفاهم و واقع‌بینی را در مورد بحرین نشان دادیم و امروز نتیجه این سیاست ما ا ین شده که کشور بحرین به صورت یکی از نزدیک‌ترین دوستان ما در آمده‌است. سیاست ما در مورد خلیج فارس، سیاستی روشن است که به کَرات توسط ما اعلام شده‌است. ما عقیده داریم که می‌باید آثار نفوذ استعماری در این منطقه مانند سایر مناطق جهان از میان برود و سرنوشت کلیه سرزمین‌های خلیج تنها به دست مردم آن‌ها اداره شود. و دفاع از امنیت خلیج منحصراً مربوط به کشورهای این منطقه باشد.
Shah در مورد مسأله اعراب و اسرائیل، ما از آغاز بر این عقیده بوده‌ایم که اجرای قطعنامه ۲۲ نوامبر ۱۹۶۷ شورای امنیت تنها راه منطقی و صحیح حل این اختلاف است و اکنون نیز کماکان قویاً از این نظر پشتیبانی می‌کنیم. در مورد رابطه ما با چین، همانطور که اطلاع دارید، اخیراً با جمهوری خلق چین رابطه سیاسی برقرار کردیم. این مملکتی است که ما با آن دارای یکی از قدیمی ترین روابط تاریخی و اقتصادی در تاریخ جهان هستیم و امروز از لحاظ وسعت جمعیت کشور اول جهان است. ما امیدواریم که برقراری این روابط به سود هر دو مملکت باشد. و در عین حال عقیده داریم که این کشور می‌باید در جامعه ملل جهان وارد شود و مقام واقعی خودش را در سازمان ملل متحد و شورای امنیت و خانواده ملت‌های دنیا احراز بکند.
Shah اما درباره آینده، طبیعی است که ما سعی خواهیم کرد در درجه اول عامل اصلی تمام پیشرفت‌ها و موفقیت‌های فوق‌العاده‌ای را که بدان اشاره کردیم، یعنی امنیت و ثبات و حاکمیت کشور خویش را که به ما اجازه همه این ترقیات را داده‌است حفظ کنیم و کشور خویش را همچنان به صورت یک جزیره سکون و آرامش در دریای متلاطم جهان امروز نگاه داریم. ما تمام تلاش خود را بکار می‌بریم که راه را برای رسیدن به یک دنیای آرام و مطمئن که بطور کنترل شده‌ای خلع سلاح شده باشد هموار سازیم.
Shah کما اینکه در تمام توافق‌هایی که تا کنون برای محدود ساختن یا متوقف کردن تولید سلاح‌های اتمی صورت گرفته، ما از اولین کشورهای امضاء کننده بوده‌ایم. از این مهمتر ما پیشنهاد کرده‌ایم که البته در صورت موافقت سایر کشورهای این ناحیه از جهان، منطقه خاورمیانه منطقه‌ای غیر اتمی اعلام شود و بر این نظر خود باقی هستیم. ولی این نکته را نیز باید قویاً و صریحاً تذکر دهیم که تا روزی که به خلع سلاح مطلوب نرسیده باشیم به اندازه‌ای به قوای دفاعی مملکت خود توجه خواهیم کرد که ایران قادر باشد سر حدات خود و تمامیت ملی و معنوی و مادی خویش را حفظ کند. مسلماً تا خاتمه دوره تقنینیه حاضر نیروهای مسلح شاهنشاهی تقریباً به پایه تکامل خود خواهند رسید.
Shah از نظر اجتماعی یقین داریم در دوره تقنینیه جدید بنیاد اجتماعی ایرانی بر پایه دوازده ماده انقلاب روز بروز استوارتر و مخصوصاً روحیه انقلابی که اکنون حکمفرما است پیوسته و ریشه‌دارتر خواهد شد. زیرا همین روحیه‌است که اساس ایدئولوژی ایران مترقی و پیشرفته و سعادتمند فردا را تشکیل می‌دهد. ما در کشور خویش آزادی‌های دموکراتیک را به مفهوم واقعی و سازنده آن‌ها پیوسته تقویت خواهیم کرد و خواهیم کوشید که عدالت اجتماعی در جامعه ایرانی روز بروز گسترده‌تر و نافذتر گردد.
Shah ما کمال آزادی را منهای آزادی در خیانت به مملکت به همه افراد این کشور داده‌ایم و خواهیم داد ولی این نکته را نیز صریحاً تذکر می‌دهیم که این مملکت جای خیانت با حرکات سبکسرانه و بدون مسئولیت نیست و هیچ تلاشی در این راه بی کیفر نخواهد ماند.
Shah ما می‌خواهیم در این کشور وضعی بوجود آوریم که هر فردی از افراد مملکت، در هر مقام و در هر شرایطی، احساس کند که در هر کاری که می‌کند نوعی اشتراک در منافع کلی و عمومی جامعه داراد، زیرا اصولاً مملکت مال خود او است. امروز زارع ایرانی مالک زمین خویش است. کارگر ایرانی در منافع کارخانه شرکت دارد. زن ایرانی از پیشرفته‌ترین حقوق سیاسی و اجتماعی برخوردار است. و روستائی ایرانی حتی در دورافتاده ترین دهات مملکت احساس می‌کند که سواد و آبادانی و تندرستی و عدالت و فرهنگ بوسیله سپاهیان دانش و ترویج و بهداشت و خانه‌های انصاف و خانه‌های فرهنگ روستایی به خانه او راه یافته‌است.
Shah همچنانکه به کرات گفته‌ایم اساس سیاست اجتماعی ما این است که نه تنها منتظر وقایع نمانیم، بلکه همیشه پیشاپیش حوادث قدم بر داریم و در هر موقعت باقتضای زمان کاری را که لازم باشد انجام دهیم.
Shah البته هنوز زود است که در مواد برنامه عمرانی پنجم بحث شود. ولی از هم‌اکنون می‌توانیم بگوییم که ما در آن برنامه به کشاورزی ایران اهمیت فوق‌العاده خواهم داد. و در حفظ منافع طبیعی و ایجاد محیط طبیعی سالم برای زندگی مردم ایران توجه مخصوص خواهیم کرد.
Shah برای تأمین این منظور نه تنها می‌باید تمام منابع طبیعی مملکت حفظ شود آنچه از بین رفته مجدداً احیاء گردد بلکه باید در ایجاد جنگل‌های جدید و مناطق سبز کوشش شود. از طرف دیگر برای پاک کردن آسمان ایران از آلودگی دودها می‌باید از منابع گاز مملکت استفاده بیشتری بکنیم و این وسیله را در دسترس استفاده مردم نقاط مختلف کشور قرار دهیم.
Shah باید این نکته را متذکر شویم که کشور ما در عین برخورداری از انواع منابع زمینی و زیرزمینی در حدی که در مورد کمتر کشوری در جهان نظیر دارد، متأسفانه با یک عامل محدودکننده اساسی مواجه‌است و آن محدود بودن مقدار آب در کشور است که به هر حال حجم سالانه آن از اندازه معینی بیشتر نیست. البته سعی خواهیم کرد تا آن حد که ممکن باشد در این مورد چاره جوئی کنیم. مثلاً خیلی از صنایع ایران را در جنوب یعنی در سواحل خلیج فارس که در آن امکان تبدیل آب شور به آب شیرین وجود دارد تأسیس خواهم کرد.
Shah معهذا توجه بدین تنها عامل محدودکننده ما را ناچار می‌کند که دقیقاً تعداد جمعیتی را که می‌توانند بصورتی مرفه و با یک استاندارد درجه یک بین‌المللی در این سرزمین زندگی کنند محاسبه کنیم و بر آن اساس موضوع تنظیم خانواده را با دقت و شدت کامل دنبال نمائیم، زیرا همانطور که تذکر دادیم جامعه فردای ایران می‌باید صرفاً مرکب از افرادی پیشرفته و مرفه و خوشبخت و همطراز مترقی ترین جوامع جهان باشد و بنابراین باید تعداد مردمی که در این آب و خاک زندگی می‌کنند با امکانات و منابعی که می‌باید برخورداری از آن‌ها این رفاه و خوشبختی را تأمین کند همآهنگی داشته باشد، واِلا چه فایده‌ای خواهد داشت که مثلاً ۲۰۰ میلیون نفر در این مملکت زندگی کنند که احیاناً محکوم به مردن از تشنگی باشند. در مورد پایتخت بخصوص تذکر این نکته را لازم می‌دانیم که با محاسباتی که بر اساس ظرفیت منابع آب بعمل آمده، تأمین احتیاج بیش از ۵ میلیون و نیم نفر در تهران از لحاظ آب امکان‌پذیر نیست و بنابراین، با برنامه‌ای دقیق و قاطع، اقدام خواهد شد که رقم جمعیت پایتخت به هیچ صورت از این تعداد بالاتر نرود.
Shah در دوره تقنینیه کنونی ما سعی خواهیم کرد تفاوت حقوق‌های بالا و پایین را حتی المقدور کمتر کنیم. زیرا در حقوق‌های بالا، روی اصل ترقی فوق‌العاده مملکت عرضه کم و تقاضا زیاد است و در این مورد سطح بقدری بالا است که در برخی از موارد از حد مشابه ممالک اروپائی نیز بیشتر است. مثلاً یک استادیار ایرانی بلافاصله پس از استخدام، حقوقی بیشتر از همکار سوئیسی خود دریافت می‌دارد و همینطور است در مورد یک مهندس یا یک پزشک ایرانی. این وضع مولود احتیاج است و چاره‌ای هم نیست زیرا بر اثر کمی عرضه و زیادی تقاضا طبعاً حقوق‌ها نیز به همان حد بالا می‌رود. البته در چهار سال آینده ما سعی خواهیم کرد حقوق هائی را که بالا است پایین نیاوریم. و منطقاً هم نمی‌شود پایین آورد زیرا نمی‌توان موفقیت هائی را که کسب شده از میان برد. ولی سعی خواهم کرد حقوق هائی را که پایین است تدریجاً بالاتر ببریم. بدیهی است بهترین راه برخورداری از حقوق بیشتر برای هر کسی این خواهد بود که در هر رشته‌ای که کار می‌کند سعی کند تا مهارت خودش را بالاتر ببرد و به صورت یک کارشناس متبحر در آید.
Shah از مهمترین برنامه‌های دیگر ما برنامه خانه سازی است. در این مورد دولت برای مدت چهار سال دوره تقنینه حاضر برنامه‌های وسیعی در دست بررسی و اجرا دارد. و ضمناً در تشویق بخش خصوصی برای آپارتمان سازی و خانه سازی از طریق کمک‌های مالیاتی و کمک‌های مالی و بانکی و وسائل مقتضی دیگر اقدام خواهد شد.
Shah همچنین در توسعه و تقویت تعاونی‌ها که از ارکان اساسی اجتماع امروز ایران بشمار می‌آیند، و در گسترش و تعمیم هر چه بیشتر انواع بیمه‌های اجتماعی کوششی بعمل خواهد آمد. بدیهی است در دوره تقنینیه کنونی اجرای تمام اصول انقلاب ایران و کلیه برنامه‌های وسیع صنعتی و اقتصادی و فرهنگی و اجتماعی کشور به صورتی قاطع و همه جانبه ادامه خواهد یافت. و با آغاز برنامه عمرانی پنجم کشور جهش تازه‌ای در پیشرفت جامعه ایرانی برای رسیدن به عصر تمدن بزرگ که به خواست خداوند ما در سه دوره تقنینیه دیگر پا بدان خواهیم نهاد، صورت خواهد گرفت باگذشت هر سال، در امر تعمیم دموکراسی واقعی در کشور از راه انجمن‌های روستاها و انجمن‌های شهر و شهرستان و واگذاری کار مردم به مردم پیشرفت‌های تازه‌ای حاصل خواهد شد و توسعه روزافزون امر آموزش و اجرای اصول انقلاب آموزشی و انقلاب اداری جامعه ایرانی را به صورت مجموعه‌ای از افراد پیشرفته و فهمیده و کاملاً واقف به حقوق و مسئولیت‌های فردی و اجتماعی در خواهد آورد که با شایستگی ادامه میراث فرهنگی و مدنی عظیمی را که به صورت یکی از غنی ترین و اصیل‌ترین میراث‌های معنوی بشری این ملت سپرده شده‌است به عهده خواهد گرفت. ما به نوبه خود اطمیمان داریم که هر ایرانی تا سر حد جان برای حفظ این میراث پر افتخار خواهد کوشید و آنرا سرشارتر و غنی تر از گذشته به دست نسل‌های آینده خواهد سپرد.
Shah سیاست خارجی ما طبعاً در دوره تقنینیه کنونی نیز بر همان اساس و با همان قاطعیت گذشته ادامه خواهد داشت، ما به پیروزی از این سیاست اصیل ملی خود، و بر اساس رسالت تاریخی و معنوی فرهنگ و تمدن ایرانی خواهیم کوشید تا نه تنها منافع حقه خویش را در صحنه بین‌المللی حفظ کنیم، بلکه پیام آور صلح و دوستی و مبشر جهانی عالی ترین اصول و موازین انسانی باشیم. و نیروی مادی و معنوی خود را تا آنجا که در توانائی ما است در راه دفاع از اصول بشری و مصالح حقه جامعه انسانی بکار گماریم. ما تا کنون در این زمینه از راه اقداماتی نظیر رهبری نهضت بین‌المللی پیکار با بیسوادی و تشکیل لژیون جهانی خدمتگزاران بشر و دفاع از اصل حق و عدالت در سازمان ملل متحد و سایر مجامع بین‌المللی، در ایفای این رسالت معنوی کوشیده‌ایم و در آینده نیز خواهیم کوشید.
Shah دوره تقنینیه کنونی در بهترین شرائط ممکن کار خود را آغاز می‌کند. در این فرصت مایلیم از روح وطن‌پرستی و توجه به مصالح عالیه ملی و مملکتی و احساس مسئولیتی که در تمام دوره تقنینیه گذشته بر هر دو مجلس مقننه ایران حکمفرما بود تقدیر کنیم و رضایت خویش را از همکاری همیشگی قوه مقننه با قوه مجریه در رسیدگی و اصلاح و تصویب قوانین مختلف و ارائه طریق و صلاح اندیشی صادقانه مجلسین که مسلماً سهم مهمی در انجام کارهای مثبت و سازنده داشته‌است اظهار داریم. از درگاه خداوند مسئلت داریم که در دوره تقنینیه کنونی نیز کماکان ما را در انجام وظایف ملی و بشری خویش به راه راست هدایت فرماید و به همه نمایندگان قوه مقننه توفیق خدمت خالصانه عنایت کند و آنان را در مسئولیت خطیری که به عهده دارند یاری فرماید. 
Shah در سایه عنایت خداوند متعال دومین دوره مجلس سنا و هیجدهمین دوره مجلس شورای ملی را افتتاح می نماییم.
Shah موجب کمال خوشوقتی ماست و فترتی که واقع شد توانستیم همواره در حفظ قانون اساسی پایداری کنیم و به یاری پروردگار و همت و مردانگی ملت ایران نسبت به سوگندی که برای نگاهبانی اساس مشروطیت یاد کرده‌ایم وفادار بمانیم. 
Shah با وجود مشکلاتی که در کار جهان و در امور کشور موجود است ما به آینده درخشان ایران عزیز امیدواری کامل داریم زیرا برهان قاطع بقای هر ملتی اراده آن ملت به حفظ استقلال و آزادی خویش است و ما به گواهی تاریخ می‌دانیم و به چشم خود دیده‌ایم که ملت ایران هر زمان که بقا و حیثیت خود را در خطر ببیند به نیروی صفات و فضائل نژادی خود از بذل هیچگونه فداکاری دریغ نمی‌کنند. بر ما روشن است که امروز ملت ایران به هموار کردن دشواری‌های راه مترقی و تعالی و دریافتن فرصت‌های از دست رفته عزم راسخ دارد و پس از تجربه‌های تلخ و ناگوار به این حقیقت رسیده‌است که وصول بدین هدف مقدس جز به استظهار فضائل نژادی و سجایای کهن یعنی ایران پرستی و یگانگی و فداکاری میسر نخواهد بود. یقین داریم که نمایندگان دو مجلس در این طریق پیشقدم بوده برادران خود را به اتحاد و عمل و چشم پوشیدن از نظریات خصوصی رهنمودن خواهند گشت و پیوسته با همکاری دولت راه موفقیت خواهند پیمود. سرلوحه اصلاحات اجتماعی ما ترویج شعائر دین مبین اسلام و تحکیم مبانی مذهبی است تا در ظل او امر الهی از هر گونه لغزش و اشتباه در امور احتراز شود. 
Shah انتظار داریم که در آینده نزدیک نیات ما صورت تحقق یافته خانواده‌ها همگی صاحب خانه و علاقه باشند و سطح زندگی عمومی به حد معمول ممالک ثروتمند برسد و در اجرای مراسم دادگستری نهایت مراقبت و سرعت مرعی بشود تا دست متعدیان و آشوب گران و استفاده جویان کوتاه گشته شخصیت و آسایش هر کس در هر نقطه از تعرض و دستبرد مصون بماند. قوای انتظامی که حافظ مرز و بوم و استقلال کشور و در استقرار امنیت خدمات مهمی را بعهده داشته باید متناسب با شئون کشور تقویت گردد. نظر ما این است که منابع ثروت کشور مورد استفاده قرار بگیرد و کارهای عمومی حتی الامکان به مردم واگذار شود.
Shah امیدوارم که بزودی مشکل نفت بر طبق قانون مصوبه به مرحله نهایی حل و تصفیه برسد. و اما روش سیاسی کشور ما همواره به تبعیت از منشور سازمان ملل متحد و حفظ مناسبات دوستانه با تمام کشورهای جهان بر اساس احترام متقابل خواهد بود. می‌دانیم که وظیفه شما در این دوره بسیار سنگین و دشوار است به همین جهت افتخار بیشتری در خدمتگذاری به ملت نصیب شما خواهد گردد. ما نیز برای خدمت به میهن عزیز از هیچگونه فداکاری مضایقه نخواهیم داشت و همیشه برای پشتیبانی و معاضدت شما در خدمت به کشور و تأمین رفاه هم میهنان و فرزندان خود آماده خواهیم بود. پیوسته از درگاه پروردگار مسئلت داریم که ایران عزیز را از گزند حوادث محفوظ داشته و شما را در انجام دادن خدمات ملی مؤید و موفق بدارد.
Shah با تأییدات خداوند متعال بیست و دومین دوره قانونگذاری مجلس شورای ملی و پنجمین دوره تقنینیه مجلس سنا را با کمال مسرّت افتتاح می‌نماییم.
Shah دوره تقنینیه گذشته مجلسین سنا و شورای ملی را مسلماً می‌توان یکی از پر افتخارترین ادوار تقنینیه ایران دانست، زیرا این دوره مصادف با آغاز انقلاب بزرگ شاه و ملت و اجرای نخستین مراحل تحول اجتماعی عظیمی بود که اکنون در تمام شئـون مادی و معنوی کشور ما در جریان است.
Shah این انقلابی بود که بنیاد اجتماع کهن ایران را بکلی دگرگون کرد و آنرا تا پیشرفته‌ترین تحولات دنیای مترقی امروز منطبق و هماهنگ ساخت. شاید ماهیت و وسعت این انقلاب با توجه به مظاهر مختلف آنکه در هر قسمت از شئـون حیاتی کشور بطور وضوح بچشم می‌خورد، اصولاً احتیاجی به تفسیر و توضیح نداشته باشد، معهذا نظری اجمالی به نتایج انقلاب ایران و کارهائی که در همین مدت کوتاه بر اساس آن انجام گرفته‌است در این هنگام که دوره تقنینیه تازه شروع بکار می‌کنید بی‌فایده نخواهد بود.
Shah یکی از مهمترین نتایج این تحول مسلماً اصلاحات ارضی کشور و آزاد شدن توده عظیم دهقانان ایرانی است که در حال حاضر ۶۵ درصد از تمام جمعیت مملکت را تشکیل می‌دهند. با این اقدام دوران فئودالیسم و مالکیت‌های بزرگ برای همیشه در مملکت ما به پایان رسید و میلیون‌ها خانوار زارع ایرانی صاحب زمین شدند. بطوریکه می‌دانید با اجرای مرحله اول قانون اصلاحات ارضی بیش از ۶۰۰۰۰۰ خانوار زارع به صورت مالک در آمدند و با اجرای مرحله دوم آن بر اساس قانونی که اخیراً از تصویب مجلسین ایران گذشت، ترتیبی داده شده‌است تا صورتی که مالکین املاکی که به زارعین اجازه داده شده‌است داوطلب فروش آن‌ها به دولت باشند، این املاک توسط سازمان اصلاحات ارضی کل کشور خریداری و به صورت اقساطی به زارعین مستأجر فروخته شوند تا بدین ترتیب این زارعین نیز مستقلاً مالک زمین شوند، و هم‌اکنون اجرای این قانون در قسمتی از کشور آغاز شده‌است.
Shah با اجرای دو مرحله اول و دوم اصلاحات ارضی بی‌عدالتی‌ها و اجحافاتی که در امر مالکیت در ایران وجود داشت برطرف گردید، ولی مرحله بعدی این کار این خواهد بود که ترتیب حداکثر استفاده از زمین زیر کشت و پیدا کردن مقیاسی که یک خانواده کشاورز ایرانی با داشتن چند هکتار زمین می‌تواند زندگی آبرومندانه‌ای داشته باشد داده شود. ایجاد واحدهای سهامی زراعی آزمایش ابتکاری مهم و تازه‌ای است که ما بدان دست می‌زنیم و امیدواریم در این تجربه جدید نیز مانند سایر کارهائی که انجام گرفت۶ه‌است به موفقیت کامل نائل شویم. این شرکت‌های سهامی زراعی بدین منظور ایجاد می‌شوند که صاحبان زمین هائی که بر اثر اجرای قوانین اصلاحات ارضی مالک مزارع کوچکی شده‌اند که زراعت مکانیزه و مدرن در یکایک آن‌ها صرف نمی‌کند باتفاق یکدیگر شرکت‌های زراعی بزرگی تشکیل دهند که بتوانند به صورت مکانیزه اداره شوند و در مورد تقسیم بین وراث نیز زمین تبدیل به قطعات جزء نشود و واحد زراعی کماکان حفظ گردد و فقط سهام زراعتی به ارث برسد و قابل خرید و فروش باشد. در این شرکت‌ها هر زراعی هر اندازه ملکی را که از دولت خریداری یا خرده مالک اجاره کرده باشد به عنوان سهم در اختیار شرکتی که از خود روستائیان و کشاورزان تشکیل می‌شود قرار می‌دهد و به همان سهم خود از حاصل کار سود می‌برد. در عین حال در این شرکت‌ها هر زارعی که شخصاً نیز بعنوان کارگر کشاورزی کار کند اضافه بر سود حاصله از سهم زمین خویش، مزد کار خود را نیز دریافت خواهد داشت. البته دولت تا مدتی به منظور حسن اداره این شرکت‌ها با هیئت‌های مدیره آن‌ها که توسط خود کشاورزان انتخاب می‌شوند همکاری و آن‌ها را راهنمائی خواهد کرد تا بدینوسیله بتوان در هر سالی محصولی را که مملکت بیشتر بدان احتیاج دارد با شرایط زمین در هر محل امکان بیشتری و بهتری را برای کشت آن می‌دهد تولید کند. بدیهی است چه در مورد این شرکت‌های سهامی زراعی و چه در مورد سایر زمین‌های زیر کشت، مکانیزه کردن زراعت و استفاده وسیع از کودهای شیمیائی و بکار بستن بهترین تجربیات و طرق فنی که امروزه در دنیای مترقی بکار برده می‌شوند، برای ما در درجه اول اهمیت قرار داد.
Shah با اجرای قانون اصلاحات ارضی، طبق آخرین آمار تا به امروز وضع قانونی تقریباً سه میلیون خانوار زارع با تعداد عائله‌ای متجاوز از چهارده میلیون نفر روشن شده و عملیات اجرائی این قانون در قریب ۵۳۰۰۰ قریه و نیز در ۱۰۰۰ مزرعه خاتمه یافته‌است.
Shah از طرف دیگر برای آنکه وسیله کار چه از لحاظ سرمایه و چه از نظر لوازم فنی برای این کشاورزان تأمین شود، اقدام به ایجاد شرکت‌های متعدد تعاونی شده‌است که تا کنون تعداد آن‌ها در سراسر کشور به بیش از ۷۰۰۰ و تعداد اعضای آن‌ها به قریب یک میلیون نفر بالغ گشته‌است و تلاش می‌شود تا تعداد این شرکت‌های تعاونی به هر اندازه که مورد احتیاج باشد افزایش یابد. بانک کشاورزی ایران تا به امروز در حدود بیست میلیارد ریال بدین شرکت‌های تعاونی و به کشاورزان مناطق مختلف کشور وام و اعتبار داده‌است.
Shah توسعه و تقویت سازمان‌های تعاونی نه تنها در رشته کشاورزی و روستایی بلکه در تمام شئـون اجتماعی و اقتصادی کشور از هدف‌های اصولی و اساسی ما است|، زیرا بهترین جوابگوی احتیاجات جامعه ما و فکر می‌کنم هر جامعه بشری در تحت هر رژیم که باشد همین مؤسسات تعاونی و بیمه‌های اجتماعی است. انقلاب ما که بر اساس تأمین عدالت اجتماعی پی ریزی شده‌است ایجاب می‌کند که از یک طرف اساس اقتصاد دموکراتیک (که باید مکمل دموکراسی سیاسی باشد) بدست این مؤسسات تعاونی یعنی تعاونی‌های تولید، تعاونی‌های توزیع و تعاونی‌های مصرف مستحکم گردد و کالاهائی که با شرایط صحیح تولید می‌شود بدون دخالت واسطه هائی که هیچ سهم مثبتی در کار ندارند با طرز توزیع صحیح بدست خریدار برسد و از طرف دیگر همین عدالت اجتماعی حکم می‌کند که سرنوشت هر فرد ایرانی از هنگامی که به دنیا می‌آید تا زمانی که چشم از جان فرو می‌بندد از راه انواع بیمه‌ها از قبیل بیمه تحصیلی، بیمه بیماری، بیمه حوادث و اتفاقات، بیمه بازنشستگی و کهولت، بیمه عمر و نظایر آن تأمین شود و این هدفی است که با کمال مراقبت و دقت دنبال خواهد شد.
Shah دومین اصل انقلاب ایران ملی شدن جنگل‌ها و مراتع مملکت بود که وسعت آن‌ها بر رویهم بیش از بیست میلیون هکتار را شامل می‌شود. تا قبل از انقلاب ششم بهمن ۱۳۴۱ این منابع عظیم و خداداد ثروت ملی که دست انسانی در ایجاد آن‌ها سهمی نداشته‌است و بنا بر این به نظر ما می‌بایست حقاً متعلق به تمام ملت باشد غالباً مورد بهره برداری بی دلیل و ناروای عده‌ای متنفذ قرار داشت که بر اثر استفاده جوئی با بی مبالاتی آن‌ها تدریجاً این ثروت خداداد رو بزوال و نابودی می‌رفت. اکنون با ملی شدن جنگل‌ها و مراتع و با اقداماتی که در دنبال آن در امر مراقبت در حفظ این منابع و توسعه آن‌ها در جریان است، می‌توان امید داشت که دوباره این منابع وسیع و خداداد ثروت ملی بهترین صورت ممکن به نفع تمام ملت ایران مورد بهره برداری و استفاده قرار گیرند. آرزوی ما این است که نه تنها تمام مناطقی از کشور که به شهادت تاریخ روزی پوشیده از جنگل بوده‌است مجدداً احیاء شود و آبادانی خود را باز یابد بلکه در هر نقطه دیگری از مملکت نیز که در آن امکان ایجاد جنگل باشد جنگل‌هایی که به دست انسان ایجاد شده باشد بوجود آید. البته ممکن است نتیجه چنین کوششی زودتر از سالیان دراز ظاهر نشود زیرا رشد کامل بعضی از درختان مستلزم گذشت حتی بیش از یک قرن است ولی این کاری است که به هر حال باید از هم‌اکنون شروع شود زیرا هر روزی که در آغاز آن تأخیر شود در واقع روزی است که به زیان نسل‌های آینده این سرزمین تمام شده‌است.
Shah سومین اصل انقلاب ما، فروش سهام کارخانه‌های دولتی به عنوان پشتوانه اصلاحات ارضی بود. منظور اساسی در این مورد این بود که به مالکانی که املاک آن‌ها طبق قانون اصلاحات ارضی به فروش می‌رسد امکان آن داده شود که با خرید سهام این کارخانه‌ها سرمایه‌های خود را در کارهای تولیدی و صنعتی بکار اندازند و از این راه خود مردم در فعالیت‌های اقتصادی مملکت سهم و دخالت بیشتری پیدا کنند. در اجرای این قانون اکنون شرکت سهامی کارخانجات از ترکیب ۳۲ شرکت مختلف بوجود آمده که سهام آن‌ها برای خرید در اختیار عمومی قرار گرفته‌است.
Shah در جریان عمل، این نظر با طرح‌ها و برنامه‌های تازه و وسیعی تکمیل شد، بدین ترتیب که به منظور توسعه صنایع مملکت و در عین حال بالا رفتن کیفیت آن‌ها، سازمانی بنام «سازمان گسترش و نوسازی صنایع کشور» بوجود آمد تا همزمان با تشویق و توسعه ابتکارات فردی در امر سرمایه‌گذاری در صنایع دولت نیز اقدام‌ها وسیعی در جهت تقویت صنایع موجود و ایجاد صنایع بزرگ مخصوصاً صنایع سنگین بعمل آورد. با اختیارات و آزادی عمل لازم که به موجب لایحه قانونی «تأسیس سازمان گسترش و نوسازی صنایع ایران» بدین سازمان و شرکت‌های تابع آن داده شده سعی خواهد شد که نظم نوینی در تأسیس و اداره صنایع بزرگ دولتی با تشریک مساعی صاحبان صنایع خصوصی بوجود آید، و عامه مردم بیش از پیش در سرمایه‌گذاری و شرکت در اداره صنایع کشور علاقمند گردند، تا منافعی که از تأسیس این قبیل واحدهای صنعتی حاصل می‌شود بین عده زیادتری از مردم که صاحبان پس اندازها و سرمایه‌های کوچک هستند تقسیم گردد. از طرف دیگر سازمان گسترش و نوسازی صنایع کشور موظف است اقدامات وسیع و همه جانبه‌ای را به منظور رفع یکی از مشکلات اساسی کار صنایع موجود یعنی ضعف مدیریت بعمل آورد. و کادر تخصصی و کادر مدیریت ورزیده‌ای را برای اداره صنایع مملکت اعم از دولتی و خصوصی تربیت و آماده سازد. تصور می‌کنیم آثار مثبت و وسیع این اقدام تا چند سال دیگر بخوبی ظاهر گردد و بدیهی است که در جریان عمل هر قوت لازم باشد قسمت دیگری از صنایع موجود به همان صورتی که تا کنون در مورد قسمتی از آن‌ها اقدام شده در راه تأمین همین هدف به فروش خواهد رسید.
Shah چهارمین اصل انقلاب ایران که مسلماً از مهمترین اصول نه گاهه بود، سهیم شدن کارگران در سود کارگاه‌ها بود. ین کار انقلابی نه تنها منافع بیشتری را از دسترنج کارگران ایرانی عاید آن‌ها می‌کرد بلکه در عین حال از این نظر اهمیت داشت که کارگر ایرانی از شخصیت و احترام انسانی خاصی که حقّاً استحقاق آنرا داشت برخوردار شد زیرا احساس کرد که خودش در حاصل کاری که انجام می‌دهد سهیم است و دیگر دسترنج او مورد استعمار قرار نمی‌گیرد.
Shah برای اجرای هر چه صحیح‌تر و کاملتر اصل سهیم شدن کارگران تا نسبت بیست درصد از سود خالص کارگاه‌ها، البته در آینده بر اساس تجاربی که در عمل بدست می‌آید هر لایحه قانونی تازه‌ای که لازم باشد از طرف دولت به مجلسین پیشنهاد خواهد شد.
Shah پنجمین اصل انقلاب شاه و ملت، اصلاح قانون انتخابات بود که گذشته از رفع تبعیض هائی که صرفاً به نفع طبقه متنفذ و به منظور جلوگیری از راه یافتن سایر افراد به پارلمان صورت می‌گرفت شاید مهمترین نتیجه آن آزاد شدن زن ایرانی از بسیاری قیود غیر عادلانه و احراز تساوی کامل حقوق او با مردان کشور بود. می‌دانیم که تا پیش از اصلاح قانون انتخابات زنان ایرانی در ردیف دیوانگان و ورشکستگان بتقصیر، از حق رأی دادن و انتخاب شدن یعنی از شرکت در تعیین سرنوشت جامعه‌ای که خود نیمی از آن را تشکیل می‌دادند محروم بودند. انقلاب ما میلیون‌ها زن ایرانی را از حق انسانی و طبیعی خود برخوردار کرد، بطوریکه در همین جلسه حاضر عده‌ای از بانوان کشور به نمایندگی از جانب ملت در کنار برادران خود نشسته‌اند تا دوشادوش آنان وظیفه ملی خطیر خویش را انجام دهند. در این مورد حقاً شایسته‌است از یکی از مهمترین قوانینی که در دوره تقنینیه گذشته بر اساس همین روح انقلاب اجتماعی ایران وضع شد، یعنی از قانون حمایت خانواده یاد شود. امیدواریم با اجرای این قانون وضع خانواده‌های ایرانی هر چه بیشتر بهتر تثبیت گردد و جامعه ما از تأمین خانوادگی که ضامن استحکام و ثبات هر اجتماعی است برخوردار شود.
Shah در مورد سپاهیان دانش و بهداشت و ترویج و آبادانی که نام پرافتخار سپاهیان انقلاب را دارند، شاد اصولاً توضیحی لازم نباشد زیرا امروز این سپاهیان واقعاً مایه افتخار کشور ما در سراسر جهان هستند. سپاهیان انقلاب عالی ترین مظاهر تمدن و پیشرفت یعنی دانش و تندرستی و سازندگی را با خود به دورافتاده ترین روستاهای کشور برده‌اند و جا دارد که ملت ایران به کوشش و ایمان و از خودگذشتگی به این فرزندان وظیفه شناس خویش مباهات کند. در مورد حاصل کار سپاهیان دانش شاید ذکر این ارقام کافی باشد که در حال حاضر قریب نیم میلیون نفر کودک یا بزرگسال در بیش از ۷۰۰۰ دبستان روستائی توسط سپاهیان دانش مشغول تحصیلند و تا کنون نزدیک ۴۰۰۰۰ نفر از این سپاهیان در دهات دور و نزدیک مملکت انجام وظیفه کرده‌اند.
Shah نباید فراموش کرد که کار این سپاهیان دانش با همه وسعت و تأثیر آن تنها قسمتی از مبارزه پی گیر و وسیعی است که اکنون در سراسر کشور ما در راه تعمیم آموزش و ریشه‌کن کردن بیسوادی در جریان است، بدین جهت تذکر این ارقام بیمورد نیست که در حال حاضر در ایران دو میلیون و نیم دانش آموز در بیش از ۱۵۰۰۰ دبستان، و قریب ششصد هزار دانش آموز در ۱۷۰۰ دبیرستان و در حدود چهل هزار دانشجو در دانشگاه‌ها مشغول تحصیلند، و تعداد آموزشگاه‌های فنی و حرفه‌ای که تا چند سال پیش اصولاً وجود نداشت اکنون از رقم یکـصد تجاوز کرده‌است و در این آموزشگاه‌ها بیش از ۱۷۰۰۰ نفر دختر و پسر مشغول تحصیلند.
Shah ما تصمیم راسخ داریم که در مملکت خودمان، که تا چندی پیش بیش از هشتاد درصد افراد آن بی‌سواد بودند، تا چند سال دیگر بیسوادی را بکلی ریشه‌کن کنیم و در این مورد حتی به تأمین این هدف عالی انسانی در مملکت خود اکتفا نکرده و برای کمک به از میان بردن بلای بیسوادی به سراسر جامعه بشری ابتکار ایجاد و تقویت یک نهضت جهانی مبارزه با بیسوادی را عهده دار شده‌ایم که نخستین قدم آن تشکیل کنگره جهانی پیکار با بیسوادی در سال ۱۳۴۴ در پایتخت ایران بود مساعی ما و بخصوص تجارب حاصله از کار سپاه دانش ایران باعث شد که سازمان جهانی یونسکو مملکت ما را یک کشور پیشرو و نمونه در امر مبارزه با بیسوادی اعلام کرد، و تجارب ما مورد استفاده و پیروی بسیاری از جوامع دیگر جهان قرار گرفت، چنانکه اطلاع دارید، ما در راه پیشرفت این جهاد مقدس بشری کمک مالی جالبی نیز از بودجه خود در اختیار یونسکو گذاشتیم.
Shah به منظور پیشرفت سریعتر و قاطع تری در امر ریشه‌کن کردن بیسوادی در ایران لازم است همچنانکه عده‌ای از افراد ذکور ایرانی به صورت سپاهیان دانش و بهداشت و ترویج و آبادانی در روستاهای کشور انجام وظیفه می‌کنند عده‌ای از دوشیزگان و زنان کشور نیز که از نظر مدارج تحصیلی دارای همان شرایط باشند طبق قانون موظف به آموزش بیسوادان، انجام وظایف بهداشتی در شهرهائی که خود ساکن آن‌ها هستند بشوند. در این مورد مطالعات لازم در جریان است تا بر اساس نتایج آن‌ها بهترین صورتی که مقتضی باشد عمل شود.
Shah خدمات سپاهیان بهداشت و سپاهیان ترویج و آبادانی نیز بنوبه خود چه از نظر وسعت وظایفی که به عهده آن‌ها گذاشته شده و چه از لحاظ تأثیر انجام این وظایف در پیشرفت روستاها، به همین نسبت قابل تقدیر است. در این مورد کافی است تذکر داده شود که در حال حاضر اعضای ۵۰۰ گروه پزشکی که سپاهیان بهداشت را تشکیل می‌دهند در ۱۳۰۰۰ دهکده کشور با جمعیتی بالغ بر شش میلیون نفر مشغول کارند و نیز بیش از ۲۵۰۰ سپاهی ترویج و آبادانی در قریب یکهزار روستا به انجام وظیفه اشتغال دارند.
Shah نهمین اصل انقلاب ما، تشکیل خانه‌های انصاف و شوراهای داوری بوده‌است. این خانه‌ها شوراها اصل اجرای عدالت را از صورت پیچیده‌ای که در غالب موارد زائد و غیر ضروری بود خارج ساختند و آنرا به بهترین صورتی که بتواند اختلافات عادی را در روستاها و شهرها حل و فصل کند در آوردند و بدین ترتیب هم بارِ دستگاه دادگستری را بسیار سبکتر کردند و هم از تضییغ وقت و اتلاف پول روستائیان در مورد احقاق حق خود جلوگیری نمودند، و امکان آنرا دادند که این پول و وقت در راه مثبت و مولد مصرف گردد. در حال حاضر نزدیک به یکهزار خانه انصاف در روستاها و قریب ۵۰ حوزه شوراهای داوری در شهرها مشغول بکار یا آماده کار شده‌اند، که تعداد کسانی که در منطقه فعالیت این خانه‌های انصاف و شوراهای داوری قرار دارند در حدود یک میلیون و نیم نفر را در روستاها و معادل همین عده را در شهرها شامل می‌شود.
Shah تمام این مواردی که بدانها اشاره شد، نمودار مختصری از آثار و نتایج انقلاب اجتماعی عمیقی است که تنها در عرض پنج سال اخیر صورت گرفته‌است. آنچه در حال حاضر تذکر آن از هر حیث لازم و ضروری است، این است که برای بثمر رسانیدن کامل آثار این انقلاب می‌باید آن روحیه‌ای که عامل و محرک اصلی همه این تحولات بوده‌است کماکان برقرار و پای برجا بماند و حتی قدرت و جهشی بیش از پیش پیدا کند. بدین جهت است که ما در نظر داریم مواد نُه گانه انقلاب را با سه ماده دیگر تکمیل کنیم تا بدین ترتیب تحول اجتماع ایرانی بر اساس روح و مفهوم کلی آن بطور کامل‌تر و همه جانبه تری تحقق یابد.
Shah از این سه اصل، یکی ملی کردن تمام آب‌های کشور است، زیرا وضع طبیعی و جوّی کشور ما طوری است که اجازه اتلاف حتی یک قطره آب را به ما نمی‌دهد و ما باید در این مورد ترتیبی بدهیم که با منتهای دقت و با استفاده از کاملترین اصول علمی و فنی، تمام منابع آب‌های سطحی و آب‌های زیرزمینی و رودخانه‌ها و دریاچه‌های آب شیرین را در کشور خود دقیقاً برآورد و تثبیت کنیم. و سپس با حداکثر استفاده از تکنیک و صنعت آب‌ها را باصطلاح مهار نمائیم تا با کمال صرفه جویی و با حد اعلای بازده، به ترتیب و اولویت به مصرف رفع نیازمندی‌های خانگی و شهری و کشاورزی و صنعتی برسانیم.
Shah البته با توجه به محدودیت مقدار آب در کشور ما، آبی که به مصرف امور کشاورزی می‌رسد باید در درجه اول در آن اراضی که مرغوبیت و قابلیت دادن محصول بیشتری را دارند مصرف شود و از این جهت باید قطب‌های جدید کشاورزی ایجاد گردد.
Shah بدیهی است ما در کوشش‌های دامنه داری که امروز در جهان به منظور شیرین کردن آب‌های شور صورت می‌گیرد نیز با علاقمندی شرکت خواهیم داشت و خواهیم کوشید تا از هر گونه پیشرفتی که در این مورد نصیب علم و صنعت می‌شود و به نفع خویش استفاده کنیم.
Shah دومین اصلی که باید به اصول انقلاب ما افزوده شود نوسازی کشور در تمام مظاهر زندگی آنچه در شهرها و چه در روستاها است. کمال مطلوب ما در این مورد این است که زندگانی جدیدی برای عموم خانواده‌های ایرانی ایجاد و تأمین شود که از هر حیث با شئـون اجتماعی ملت ایران، با آن روح و مفهوم عالی که ما برای حیثیت و شایستگی ایرانی قائل هستیم و با امکانات و ثروت خداداده این مملکت و نیروی کامل کار افراد آن تناسب داشته باشد برای نیل بدین هدف می‌باید تمام نیروها و امکانات مادی و معنوی اجتماع ما با همان روح تحرک و جهش انقلابی که لازمه تحقق چنین هدفی است بکار افتاد و هیچ قسمت از استعدادها در این مورد بی حاصل نماید.
Shah اصل سوم از اصول تکمیلی سه گانه انقلاب اداری و آموزشی مملکت است، بطوری که بتواند از این حیث جوابگوی واقعی احتیاجات حال و آینده اجتماع نوین ما باید مفهوم این اصل این است که همه افرادی که در سازمان‌های اداری و دولتی مملکت وظیفه‌ای را اعم از بزرگ یا کوچک بعهده دارند، با کمال صداقت و وظیفه شناسی و با قبول مسئولیت در انجام وظیفه خود بکوشند و روح اتلاف وقت و به اصطلاح قرطاس بازی و بوروکراسی در ادارات ما از بین برود و هر کارمند اداری بداند که وظیفه او در درجه اول سرعت در انجام مراجعات مردم و اجرای صحیح و بیغرضانه وظایف اداری و تسهیل گردش کارهای کشور است، زیرا همین مردمند که از راه دادن مالیات حقوق این کارمندان را تأمین می‌کنند. ادارات ما می‌باید از روح دفع الوقت، بی تصمیمی و نیز از تشبث و توسل پاک و منزه شوند، و روح خدمتگزاری و شور و علاقه‌ای که لازمه تحول اجتماع امروز در ایران است جایگزین آن گردد. از طرف دیگر می‌باید تمرکز بی دلیل و زیاده از حد امور در پایتخت مملکت از میان برود و به استان‌ها و شهرستان‌های کشور امکان ابتکار و مسئولیت بیشتری در کارهای مربوط بخودشان داده شود. حتی شایسته‌است ترتیبی داده شود که خدمت در نواحی مختلف کشور یا خدمت در پایتخت و شهرهای بزرگ لازم و ملزوم یکدیگر باشند. به هر صورت اصلاح وضع دستگاه‌های دولتی تجدید بنای سازمان‌های اداری و تغییر اساسی در روش کار و اعمال مدیریت صحیح و دقت در حسن انجام کارهای اداری و سرعت اتخاذ تصمیم با بی نظری و خیرخواهی اصولی است که قطعاً می‌باید در اجرای انقلاب اجتماعی ایران تحقق یابد. همینطور می‌باید تحول و جهشی اساسی در امر آموزش، به جوانان ایرانی امکان آن بدهد که استعدادهای مختلف آنان در هر رشته‌ای با بهترین صورت به تجلی در آیند و روح سازندگی و حس ابتکار و نوسازی و همکاری اجتماعی پرورش بسیار کاملتری یابد، و هر کس در هر شغلی که به عهده می‌گیرد و تبحر و تخصص داشته باشد. بدین نظر، با توجه به اهمیت روزافزون تعلیمات حرفه‌ای و تخصصی، و با ضرورت تهیه کادر لازم مدیریت در سطح بالا، به دولت دستور داده‌ایم که مطالعات لازم را در این مورد انجام داده و از نظر توسعه و تحولی که می‌بیاد در این زمینه در سازمان آموزشی کشور صورت گیرد به بهترین وجهی که بتواند این منظور را تأمین کند تصمیمات لازم اتخاذ نماید. هدف اساسی از تحول آموزشی می‌باید این باشد که شخصیت جوانان ما و حس اعتماد به نفس ایشان از هر چه تقویت شود تا افرادی که در آینده سرنوشت کشور را بدست خواهند گرفت برای قبول مسئولیت‌های خود واقعاً آماده و مجهز باشند.
Shah اصولاً جامعه ما برای اینکه سیر پیشرفت خود را به صورتی اصیل و همه جانبه دنبال کند، می‌باید بطور دائم خودش را با مقتضیات این پیشرفت و تکامل تطبیق دهد بطوری که همیشه از این لحاظ با مترقی ترین جوامع جهان همگام باشد، و چه بهتر که حتی بتواند در این راه از دیگران نیز جلوتر رود.
Shah در مورد سیاست خارجی، ما کماکان وضع و برنامه روشن و کاملاً مشخصی داریم. یعنی از یک سیاست مستقل ملی بر اساس همکاری و تفاهم بین‌المللی و حفظ کامل حقوق و منافع ملی خودمان با رعایت احترام حقوق و منافع ملی دیگران پیروی می‌کنیم، و اعتقاد راسخ داریم که این تفاهم و همکاری بین‌المللی شرط لازم و حیاتی برای پیشرفت هر اجتماعی در هر نقطه از جهان امروز است، در این زمینه ما نه فقط معتقد به لزوم همزیستی، بلکه حتی همکاری مسالمت آمیز بین همه ملل دنیا با رژیم‌های مختلف هستیم و موفقیت‌های فراوانی که با پیروی از این سیاست در تأمین مصالح ملی خود بدست آورده‌ایم بخوبی ثابت می‌کند که راه صحیح و واقع‌بینانه‌ای را برگزیده‌ایم.
Shah از نظر بین‌المللی، ما همچنان پای بند به اصول و مقررات منشور ملل متحد هستیم و با وجودیکه متأسفانه علایم ضعف و ناتوانی در این سازمان جهانی می‌بینیم، معهذا معتقدیم که راه حل بهتری از این سازمان از نظر حل مشکلات بین‌المللی وجود ندارد، به همین جهت امیدواریم روزی این سازمان بتواند خیلی قوی‌تر و بهتر از امروز به صورت دستگاهی تصمیم گیرنده و تضمین کننده در آید. ما به عنوان یکی از نخستین اعضای مؤسس این سازمان بزرگ جهانی وفاداری خود را نسبت بدان حفظ می‌کنیم و صمیمانه پشتیبان آن هستیم، به همین دلیل طبعاً عقیده داریم که هر کشوری که موجودیت آن توسط این سازمان به رسمیت شناخته شده باشد باید حق حیات و امنیت حدود و ثغور خود را داشته باشد و هیچ کشوری کشور دیگر را به نابودی تهدید نکند.
Shah ما طرفدار عدم گسترش سلاح‌های اتمی و غیر اتمی شدن بعضی مناطق جهان و مآلاً طرفدار خلع سلاح بین‌المللی کامل و کنترل شده‌ای هستیم، در عین حال، تا روزی که چنین خلع سلاح تضمین شده‌ای در جهان عملی نشده باشد، با شواهدی که هر روز می‌بینیم و تجارتی که پیوسته به دست می‌آوریم با وجود تمام دوستی‌ها و پیمان هائی که داریم چاره‌ای جز آن نداریم که بیش از پیش و تا سر حد امکان وسائل حفظ حدود و ثغور و امنیت مملکت خودمان را تأمین کنیم، زیرا چنانکه بارها تذکر داده‌ایم ما باید قبل از هر چیز به خودمان متکی باشیم.
Shah با کمال تأسف، اخیراً در منطقه خاورمیانه وقایع ناگواری اتفاق افتاد که احساسات ما را بر اساس اخوت اسلامی در مورد برادران مسلمان خودمان جریحه دار ساخت و طبعاً همدردی عمیق ما را برانگیخت. ما بلافاصله اعلام کردیم و باز هم اعلام می‌کنیم که امروز دیگر اِشغال خاک هیچ کشوری توسط کشور دیگر بوسیله قوه قهریه قابل قبول نیست و باید این حقیقت بخوبی درک شود که دوران زورگوئی و استیلای نظامی برای همیشه سپری شده‌است و طبعاً فتوحات برق آسای نظامی نیز نباید باعث سرمستی و نابینائی گردد.
Shah امیدواریم دوره تقنینیه حاضر که مصادف با دوره انجام برنامه پنجساله چهارم و در عین حال مصادف با برگزاری جشن‌های بیست و پنجمین قرن بنیانگذاری شاهنشاهی ایران خواهد بود مانند دوران تقنینیه گذشته شاهد تحقق روزافزون اصول انقلاب ایران باشد و ما بتوانیم در چهارمین برنامه پنجساله زیر بنای سازمان نوین مملکت را مستحکمتر کنیم تا به خواست خداوند در برنامه پنجساله پنجم این زیر بنا زا هر جهت استوار و بی‌نقص گردد و بعد از آن دوران تکامل همه جانبه‌ای در تمام مظاهر مادی و معنوی و اجتماعی مملکت و ملت ایران آغاز شود که ان‌شاءالله تا یک نسل دیگر به تمام هدف‌های خود نائل شویم.
Shah برای نیل بدین هدف مسلماً دولت وظیفه خود را انجام خواهد داد و یقین داریم که مجلسین نیز با توجه کامل به اهمیت مسئولیتی که بر عهده دارند در انجام وظیفه خویش خواهند کوشید ولی در عین حال اعتقاد راسخ داریم که بخصوص این ملت ایران است که بیشتر از پیش با شور و هیجان و با روح ایمان و وطن‌پرستی که از خصائص دیرینه این ملت بزرگ و کهنسال است در این جهاد همه جانبه‌ای که به منظور ترقی و تعالی مملکت صورت می‌گیرد وظیفه ملی و تاریخی خویش را به بهترین وجهی انجام خواهد داد و جنبش عظیمی را که برای نخستین بار در تمام طول تاریخ ایران تنها در عرض چند سال تمام مظاهر حیات سیاسی و اجتماعی و مادی و معنوی مملکت را دگرگون کرده‌است با همین روح و جهش و تحرک دنبال خواهد کرد.
Shah خوشبختانه برنامه پنجساله آینده ما با آنکه برنامه‌ای بسیار وسیع و شاید جاه طلبانه بنظر رسد، با امکانات مادی و فنی ما هماهنگی دارد. تذکر این نکته مایه خوشوقتی ماست که در مجموع سه سال اخیر رشد سالانه اقتصادی کشور ما بطور متوسط از یازده درصد بیشتر بوده، در حالیکه قیمت‌ها و هزینه زندگی تقریباً ثابت مانده‌است. و این امر فوق‌العاده‌ای است که شاید در جهان بی‌نظیر باشد.
Shah البته چنین رشدی جنبه کاملاً استثنائی داشته‌است، ولی ما باید بکوشیم تا در آینده این وضع را تا حدود امکان حفظ کنیم بطوری که سعی شود این رقم به ۹ درصد برسد، و البته چنین امری مستلزم منتهای کوشش و فداکاری است، باید مخصوصاً به امر کشاورزی ایران بیش از هر موقعی اهمیت بدهیم، زیرا از این راه در واقع دو وظیفه را انجام می‌دهیم
Shah یکی بهبود تغذیه ملت ایران بنحوی که هر فرد ایرانی بتواند به مراتب بیشتر و بهتر از گذشته و حال تغذیه کند و البته قدرت خرید این غذا را نیز داشته باشد. دیگر انجام وظیفه‌ای که نسبت به عالم بشریت و به همنوعان خود داریم و آن تهیه خواربار برای کمک به رفعت کمبود و مواد غذایی در دنیا است زیرا نباید فراموش کنیم که این خطر خطری چنان عظیم و مهلک است که دنیای ما را تا آخر قرن حاضر به وحشتناک ترین دورنماها تهدید می‌کند. مگر اینکه از هم‌اکنون همه ملل دنیا در این باره همکاری و اشتراک مساعی کنند و تا دیر نشده پیش‌بینی‌های لازم بنمایند. اهمیت خاصی که ما در برنامه پیشرفت‌های آینده مملکت به امر کشاورزی می‌دهیم و مقتضیاتی که انجام این رشته از برنامه‌ها پیش خواهد آورد، ایجاب می‌کند که وزارت کشاورزی به چند وزارتخانه جدید تقسیم گردد و در این باره دولت اقدام خواهد کرد. همچنین باید ترتیبی داده شود که قیمت‌های فرآورده‌های کشاورزی معین و تضمین و حتی بیمه شود.
Shah امیدواریم برنامه کار ما چه در قسمت پیشرفت‌های کشاورزی و چه در رشته ترقیات صنعتی هر قدر بزرگ و سنگین باشد، به همان اندازه نیروی بیشتری از جانب فرد فرد ملت ما بکار اندازد و انگیزه کوشش‌ها و تلاش‌های فراوانتر و همت و مردانگی فزونتری گردد که لازمه و اساس هر تحول مترقیانه‌ای است. اگر هر ایرانی گوشه‌ای از این کار بزرگ را به نسبت توانائی و استعداد و همت خود بگیرد شک نیست که ملت کهنسال ما که در کوره حوادث تاریخ آبدیده شده، در این راه که ضامن سعادت نسل حاضر و نسل‌های آینده این سرزمین است بسر منزل مقصود خواهد رسید.
Shah در این فرصت لازم می‌دانیم از یک قدم اساسی که اخیراً به منظور تأمین مصالح همین نسل‌های آینده برداشته شد یاد کنیم و آن تشکیل مجلس مؤسسان بود که با مطالعه و دقت کامل در اصولی از قانون اساسی ایران تجدید نظر لازم بعمل آورد تا از این راه دوام و استمرار رژیم سلطنتی مشروطه ایران هر چه بیشتر تأمین گردد و ما در این هنگام آغاز تقنینیه جدید خوشوقتیم که مراتب قدردانی خود را از این بابت ابراز داریم.
Shah از خداوند متعال مسئلت داریم که کشور و ملت کهنسال ما را مانند همیشه در پناه لطف و عنایت کامله خویش از هر گزند و آسیبی در امان بدارد و به همه ما امکان آن بدهد که با کار و کوشش بر اساس انقلابی که منطبق با عالی ترین سنن و موازین معنوی اسلامی در کشور ما صورت گرفته‌است جامعه‌ای از هر جهت آزاد و آباد و سعادتمند بوجود آوریم و در این راه توفیق همگی شما نمایندگان ملت را در این دوره تقنینیه در انجام وظیفه خطیری که در برابر ملت ایران به عهده دارید خواستاریم.
Shah سال قبل خطری مملکت را تهدید می‌کرد ولی با توجهات ذات پروردگار و نهضت حقیقی مردمان این کشور با قیام دلیرانه ۲۸ مرداد ثابت شد که ایران باید باقی بماند. در این قیام هیچ‌کس حق ندارد که بگوید من ایران را نجات دادم، بلکه همه باید معتقد باشیم که تفضل الهی شامل حال ما شده و مملکت ما را از گرداب نجات داد. باید همه توجه داشته باشند علاوه بر ایمان و اعتقاد به خداوند متعال و دین مبین حقه اسلام ما باید پیرو یک مسلک سیاسی هم باشیم که به عقیده من آن مسلک ناسیونالیسم مثبت ملی است که قیام ۲۸ مرداد هم از آن سرچشمه می‌گیرد و مشاهده شد دو هفته‌ای که من در ایران نبودنم چطور مردم بساط کسانی که مملکت را به آن روز انداخته بودند و از اصول نهضت حقیقی منحرف شده بودند برچیدند. فقط نهضت مثبت ناسیونالیستی در این مملکت وجود دارد و فقط این نهضت است که در مواقع مختلف ایران را نجات داده‌است و حال که مکتب منحرفین از نهضت مثبت محکوم گردیده دیگر نباید اشخاصی پیدا شوند که دنبال آن مکتب بروند و وقتی که ملت آن‌ها را طرد کرد دیگران نباید از آن‌ها تقلید کنند زیرا مردم مواظب هستند و دیگر زیر بار این جریانات نمی‌روند. دیروز آقایان سناتورها اینجا بودند و به آن‌ها گفتم که باید با اتحاد و اتفاق کامل مجلسین کار کنیم البته نظرم از این بیان این نبود که راجع به مطالب و مسائل همه یک نظر داشته باشند زیرا عقاید همه محترم است و باید اظهار نظری در روی مسائل داخلی مملکت مثلاً راجع به تجارت و صناعت و روابط کارگر و کارفرما و مالک و کشاورز و موجبات داخلی و نظائر این قبیل اختلاف نظرها مانعی ندارد بلکه لازم است ولی در دو چیز همه افراد مملکت باید نظر واحد داشته باشند یکی سیاست خارجی و دیگری امنیت داخلی است که محتاج به توضیح می‌باشد.
Shah در مورد سیاست خارجی که آقایان هم مطالعه دارند مشاهده کرده‌اند که در تمام ممالکی که چندین حزب وجود دارد وقتی مسأله خارجی دولت پیش می‌آید عموم احزاب یک دل و یک جهت سیاست خارجی دولت خود را تقویت می‌کنند و البته مثال آنرا هم می‌توانیم در انگلستان که حکومت دموکراسی هشتصدساله دارد پیدا کنیم. و همچنین در کشور همسایه خودمان ترکیه که دموکراسی سی ساله دارد و دیده‌ایم همیشه احزاب و افراد اقلیت در پارلمان‌های این دو کشور هیچ‌وقت در سیاست خارجی پاپیچ دولت‌ها نمی‌شوند بلکه آن‌ها را تأیید می‌کنند. در مورد امنیت داخلی با اوضاعی که در این مملکت ایجاد شد که همه دیدید باید عموم آقایان و مردم همین نظر را داشته باشند زیرا اگر خوب دقت کنیم می‌بینیم اساس استقلال واقعی مملکت و مقاومت در برابر هر بیگانه و سیاست خارجی پایه‌اش بر اساس امنیت واقعی است. شما ملاحظه کنید در تمام کشورها اگر کسی به مملکت و ملت خود خیانت کند با او چه می‌کنند یا کسانی که تابع دستورات دیگری می‌باشند اگر بر اوضاع مسلط شوند آیا بر کسی رحم خواهند کرد، ولی دستگاه‌های ما چه می‌کنند جز از راه قانون عمل دیگری کرده‌اند؟ بنابراین وظیفه عموم افراد و آقایان است با کسانی که امنیت داخلی را به هر طریق بر هم می‌زنند و موجبات مشوب کردن اذهان مردم را فراهم می‌کنند مبارزه نمایند.
Shah اما مبارزه با فساد که من از دوازده سال پیش مکرراً این حرف را زده و از دولت‌ها خواسته‌ام، تنها راه ایجاد عدالت اجتماعی در مملکت است و بنظر من خیلی دیر شده و همه وظیفه دارند در این جهاد کوشش کنند و مقصودم از فساد تنها دزدی نیست بلکه فساد اخلاقی هم هست، زیرا اشخاصی که وظایف خود را در پُست‌های خود انجام ندهند آن‌ها هم فاسد هستند. من اگر در این راه هم تنها بمانم یک تنه مبارزه خواهم کرد ولی یقین دارم که ملت ایران در این مبارزه دنبال من خواهند بود. حال که کار نفت ممکن است حل شود باید من به آقایان بگویم که نهایت سختگیری را من در این مورد کرده‌ام که حیثیت ملی ایران و مبارزه مردم کاملاً مراعات شود. امیدوارم پس از حل مسأله نفت عموم آقایان و مردم با اتحاد کامل دست به دست هم بدهند و در راه مبارزه با خائنین و فساد جهاد نمایند. 
Shah با استظهار به یاری خداوند متعال دومین دوره اجلاسیه مجلس سنا را افتتاح می نماییم. جای بسی خوشوقتی است که در نتیجه هم آهنگی بین مجلسین و دولت و به مقتضای تمایلات عمومی گام‌های بلندی در راه استیفای منافع ایران برداشته شد و ملی شدن نفت در سراسر کشور به صورت قانونی در آمد امیدواریم که ان‌شاءالله مساعی دولت و ملت به نتیجه مطلوب برسد و وسائل آسایش عموم فراهم گردد. برای اینکه هم آهنگی صورت دایمی پیدا کند لازم است که از تبلیغات گمراه‌کننده‌ای که هدف آن تضعیف اساس ملیت است جلوگیری شود و در سایه وحدت و اتفاق سُنّت‌های ملی کماکان محفوظ ماند. روش دولت ما در سیاست داخلی بسط عدالت اجتماعی، اصلاح دادگستری، توازن بودجه تعدیل ثروت و استفاده از منابع طبیعی، تشویق جوانان صالح و میهن پرست و بالاخره تهیه وسائل رفاه برای عموم طبقات مخصوصاً کشاورز و کارگران.
Shah در روابط خارجی همانطور که کراراً تصریح نموده‌ایم دولت به تبعیت از منشور سازمان ملل متحد حفظ مناسبات دوستانه و حسنه با تمام کشورهای جهان بر اساس احترام متقابل خواهد بود. علاقه مجلس سنا به اصلاحات مهم مملکتی و از آن جمله رویه مبتکرانه‌ای که مجلس سنا در پیشنهاد طرح اصلاحی استقلال شهرداری‌ها و طرح ورود به خدمات دولتی اتخاذ نمود موجب خوشنودی تصویب قوانینی که واگذاری کارهای عمومی را به مردم تسهیل کند کمال مطلوب و دلیل رشد و ترقی جامعه‌است.
Shah امیدواریم با حسن نیت و همکاری جدی و صمیمی مجلسین و علاقه قلبی مردم به انضباط و حفظ اصول مشروطیت این منظور عملی گردد و کشور کهن سال ما در حمایت خداوند بر کلیه مشکلات فایق آمده مقامی را که شایستگی آنرا دارد احراز کند و سعادت و رفاه ایرانیان از هر حیث تأمین شود.
Shah سخنرانی اعلیحضرت همایون شاهنشاه محمدرضاشاه پهلوی شاهنشاه ایران هنگام گشایش بیستمین دوره قانونگذاری مجلس شورای ملی دوم اسفند ۱۳۳۹
Shah با کمال مسرت بیستمین دوره قانونگذاری دوره قانونگذاری مجلس شورای ملی را افتتاح می‌نماییم.
Shah در دوره گذشته مجلس موفق شد قدمهای بزرگی در راه تأمین منافع ملی و اجتماعی کشور بردارد که شاید هیچ دوره دیگر از ادوار قانونگذاری سابقه نداشت. زیرا این دوره از مجلس شورای ملی ایران مقارن با دوران تحول عظیم و بی‌سابقه‌ای در تمام شئون مملکت ما بود و به همین جهت وضع قوانین دامنه‌داری که با این تحولات متناسب باشد ضرورت داشت.
Shah خوشبختانه نمایندگان مجلس در دوره گذشته متوجه وظیفه و مسؤلیت اخلاقی خطیر خویش در مقابل منافع و مصالح ملت ایران بودند و در عین انجام وظیفه نمایندگی که رسیدگی و موشکافی دقیق در کلیه طرحها و قوانین است از همکاری صمیمانه در پیشرفت امور کشور خودداری نکردند.
Shah در دوره اخیر قوانین متعددی به تصویب مجلس شورای ملی رسید که از مهمترین آنها می‌توان قوانین اصلاحات ارضی، قوانین مالیاتی، قوانین بیمه‌های اجتماعی و کارگری، قوانین مربوط به دادگستری، قانون منع مداخله کارمندان دولت از معاملات، قانون رسیدگی به دارایی وزراء و کارمندان دولت و بسیاری از قوانین دیگر را نام برد.
Shah در دوره کنونی با نظارت دقیق مجلس سعی خواهد شد کلیه این قوانین دقیقاً به معرض اجراء گذاشته شوند. توجه به پیشرفتهایی که در دوره گذشته مجلس شورای ملی در امور مملکتی صورت گرفته است نشان می‌دهد که کشور ما راه صحیح و اطمینان‌بخشی را به سوی ترقی در پیش دارد. در این مدت در کلیه شئون سیاسی و اقتصادی و اجتماعی و فرهنگی و بهداشتی ما ترقیات فراوانی حاصل شده که با آنکه هنوز در مراحل اولیه کار بشمار می‌رود معهذا در هیچ دورانی بدین کوتاهی سابقه نداشته است. ساختمان سدهای عظیم در نواحی مختلف کشور، توسعه فعالیت راه‌سازی و بندرسازی، بکار افتادن خطوط تازه راه‌آهن، طرح برنامه وسیعی برای کشاورزی ایران و مکانیزه کردن آن، پیشرفتهای بی‌سابقه در امر صنعتی کردن کشور و بکار انداختن کارخانه‌های تازه بطوری که در سالهای اخیر بطور متوسط روزی یک کارخانه بر کارخانه‌های موجود کشور افزوده شده، توسعه سرمایه‌گذاری داخلی و خارجی در امور صنعتی که طبق ارقام و مدارک رقم آن تنها در ظرف دو سال از تمام نیم‌ قرن گذشته بیشتر بوده. ریشه‌کن کردن مالاریا و جلوگیری از کشت و استعمال تریاک و مبارزه دامنه‌داری با بیماری سل و تراخم، توسعه فعالیتهای بهداشتی و سازمانهای خیریه و درمانگاهها و مؤسسات خدمات اجتماعی، پیشرفت منظم فرهنگ و افزایش دائمی تعداد محصلین مدارس، اصلاحات دادگستری و بهبود محسوس وضع محاکم، همه اینها فقط نمونه‌هایی چند از فعالیتهایی است که اکنون در شئون مختلف کشور ما در جریان است تا این مملکت با تأییدات الهی بصورت یکی از خوشبخت‌ترین ممالک روی زمین درآید.
Shah احتیاجی به تذکر نیست که همه این پیشرفتها در سایه نظم و آرامش و ثبات سیاسی و اجتماعی حاصل شده است و ما از آن جهت به این نتایج عالی توفیق یافته‌ایم که دست خائنین و مفسدین و عوام‌فریبان از کار ما کوتاه بوده است. امیدواریم ترقیات آینده ملت و مملکت ایران بطوری مشعشع و درخشان باشد که کشور ما چنانکه هدف و آرزوی ما است نمونه کامل از پیشرفتهای مادی و معنوی گردد.
Shah در سیاست خارجی وضع ما بحمدالله رضایت‌بخش است و ایران در صحنه سیاست جهانی روزبروز موفقیت و اهمیت بیشتری پیدا می‌کند و بیش از پیش بصورت یک عامل ثبات سیاسی در این قسمت از جهان درمی‌آید.
Shah سیاست ما تأیید و پشتیبانی کامل از سازمان ملل متحد و دوستی و همکاری با کلیه دول با رعایت کامل مصالح مملکتی است و بدیهی است که این سیاست در آینده نیز ادامه خواهد یافت.
Shah امیدواریم در دوره جدید اجلاسیه برنامه دولتها در کلیه شئون مملکت به خوبی به مورد اجرا درآید و در عین ترقی و پیشرفت مملکت از مخارج زائد جلوگیری شود. مالیاتها بطور دقیق و عادلانه وصول گردد از صعود قیمتها و بالارفتن هزینه زندگی ممانعت بعمل آید اصلاحات اداری و سایر اصلاحاتی که در امور و شئون مختلف مملکت به تدریج مورد احتیاج خواهد بود به نحو مطلوب انجام گردد و در پیشرفت امور فرهنگی و بهداشتی و اجتماعی وقفه‌ای روی ندهد. بدیهی است که حسن اجرای همه این موارد مستلزم نظارت و رسیدگی دقیق آقایان نمایندگان و در عین حال حس وطن‌پرستی آنان خواهد بود. از اقدامات اساسی که به مجلس شورای ملی پیشنهاد خواهد شد تهیه و تنظیم قانون جدیدی برای انتخابات است که با احتیاجات و مقتضیات امروزی و با پیشرفت جامعه ما مطابقت داشته باشد و با اتکاء بدان بتوان انتخابات آینده کشور را براساسی که امروز معمول به دنیای مترقی است انجام داد و در اخذ و قرائت آراء از کارتهای انتخاباتی و ماشینهای حساب استفاده کرد تا امکان اشتباهی نباشد.
Shah از خداوند متعال سعادت و ترقی روزافزون ملت ایران و توفیق آقایان نمایندگان مجلس شورای ملی را در خدمت صادقانه بدین مملکت خواستارم.
Shah در افتتاح مجلس دوره پانزدهم برخلاف انتظار چندی تأخیر شد و این تأخیر به طوری که همه می‌دانند نتیجه حوادثی بود که در دوره چهاردهم مجلس به وقوع پیوست و به ناامنی و بحران‌های ناگوار منتهی گردید.
Shah آزردگی و تکدری که از صدمات وارده به کشور داریم، هیچ وقت از خاطر ما محو نخواهدشد و حالا که با تأییدات خداوند متعال و بر اثر اراده ما و کوشش دولت و احساسات وطن‌پرستانه ملت ایران اوضاع عمومی به حال عادی برگشته‌است، با نهایت خرسندی پانزدهمین دوره قانونگزاری را افتتاح می‌کنیم.
Shah در سیاست خارجی خوشوقت هستیم که روابط ما با کشورهای دوست و همسایه، مخصوصاً دول معظمه بر پایه مودت و احترام متقابل استوار گردیده و با شرکت ایران در سازمان ملل متفق موجبات پشتیبانی از صلح عالم و حفظ و صیانت حقوق ملل مقدور و میسر است.
Shah در امور داخلی سیاست دولت ما سعی در بهبود زندگانی و حصول آسایش و رفاهیت عمومی و ترقیاتی است که کشور در رشته‌های مختلف احتیاج مبرم بدان دارد و البته این مقصود به وسیله اصلاحات اقتصادی و اجتماعی و اداری باید عملی گردد.
Shah             مخصوصاً به دولت دستور داده‌ایم در برنامه‌ای که به مجلس می‌دهد اصلاحات لازمه را در کلیه امور و احتیاجات کشور در نظر بگیرد و انتظار داریم نمایندگان ملت در وضع قوانین مفید و همکاری صمیمانه، از تشرک مساعی فروگذار نکنند و موقع را برای پیشرفت امور و عمران و آبادی مملکت مغتنم شمارند.
Shah ما هم وظایفی را که در حفظ مصالح کشور بر عهده داریم، با کمال علاقمندی و مراقبت در هر مورد انجام می‌دهیم و امیدواریم موجبات سعادت و کامیابی از هر جهت فراهم گردد.
Shah با استعانت از درگاه خداوند متعال و با کمال مسرت خاطر هفدهمین مجلس شورای ملی را افتتاح می نماییم امیدواریم که در طی این دوره قانونگذاری با تشریک مساعی مجلسین و دولت مشکلات عمومی برطرف شده وسایل آسایش مردم فراهم گردد.
Shah روش دولت ما در سیاست خارجی حفظ مناسبات دوستانه و حسنه با تمام کشورها بر اساس احترام متقابل و پیروی از منشور سازمان ملل متحد و در عین حال تقویت قوای تامینیه به منظور حفظ استقلال و تمامیت ارضی کشور خواهد بود و در سیاست داخلی همانطور که کرارا تصریح نموده‌ایم تامین رفاه مردم و بالا بردن سطح زندگانی افراد مخصوصا طبقه کشاورز و کارگران بوسیله اعمال تولیدی و استفاده از منابع طبیعی کشور از آن جمله بهره‌برداری از منابع نفت که صنعت آن در سر تا سر ایران ملی شده‌است.
Shah برای این که به بحران اقتصادی خاتمه داده‌شود و کارهای تولیدی و مبادلات بازرگانی رونق گرفته و سرمایه‌های فردی بکار افتد قبل از همه چیز بایستی امنیت قضایی بتمام معنی برای عموم تامین شود و دستگاه دادگستری خالی از هر نوع شائبه بوظایف خود عمل نموده با کمال بی غرضی و بی طرفی بدون ملاحظات سیاسی احقاق حق نموده تبهکاران را باسرع اوقات بکیفر برساند.
Shah بدون امنیت قضایی زندگانی در جامعه قابل تحمل و امیدبخش نیست و در محیط هرج و مرج و تبعیض هیچ دولتی قادر به انجام وظیفه نخواهد بود و بدون رعایت اصل عدالت اجتماعی و مرتفع ساختن حوائج ضروری عموم طبقات ملت هیچ عملی ثبات و دوام کافی نخواهد داشت.
Shah عدالت اجتماعی مایه قوام و دوام و باعث نظم و آرامش جامعه است
Shah جا دارد که همه طبقات مخصوسا اغنیا و توانگران و کارفرمایان اجرای آن را از جان و دل خواستار باشند. بهمان نسبتی که اشخاص از جامعه استفاده کرده و مرفه زندگی می کنند بهمان نسبت بایستی فداکاری کرده با پرداخت مالیات و اقدامات دیگر در مصارف کشور شرکت نمایند تا طقات محروم و مستمند و بی وسیله بتوانند به آسانی بار زندگی را بدوش کشیده وسیله معیشت را با داشتن بهداشت و فرهنگ کافی دارا باشند.
Shah تشیید مبانی مذهبی و ترویج شعائر اسلامی که بهترین سرمشق عملی زندگی اجتماعی ما است در ایجاد نظم و آرامش و امنیت قضایی و حفظ وحدت قومی و جلب اعتماد یکی از مهمترین عوامل است یقین است آقایان نمایندگان باین اصل کلی متوجه بوده و در این ران از هیچ اقدامی فروگذار نخواهند نمود.
Shah اصلاح قانون انتخابات که نواقص آن محتاج بتذکار نیست و تصویب قوانینی که بنیه اقتصادی کشور را تقویت نموده برای مردم استفاده عملی داشته باشد و بودجه مملکتی را توازن بخشد از اهم مسائل است و انتظار داریم که با حسن نیت و همکاری صمیمانه مجلسین بنحو احسن انجام پذیرد
Shah با استظهار به عنایات پروردگار آرزومندیم که کشور ما از حوادث مصون مانده سعادت ملت ایران از هر حیث تامین گردد.
Shah با تأییدات خداوند متعال، دوره اجلاسیه سال ۱۳۵۳-۱۳۵۴ مجلسی شورای ملی و سنا را با کمال مسرّت افتتاح می‌کنیم.
Shah در دوره اجلاسیه گذشته، بخواست الهی شاهد پیشرفت‌های عمومی و همه جانبه مملکت و ملت ایران بودیم، و می‌توانیم با قاطعیت بگوییم که از این حیث سالی استثنائی را در پشت سر گذاشته‌ایم. برنامه پنجساله پنجم که خود در اصل برنامه عظیم و بی سابقه‌ای بود، با موفقیت هائی که در این سال از نظر تأمین منافع حقه ایران از ثروت‌های طبیعی مملکت بدست آمد، و همچنین با توجه به فعالیت‌های گستره طبقات مختلف مملکت، مورد بررسی مجدد قرار گرفت و ابعاد آن لااقل به دو برابر افزایش یافت.
Shah رقم رشد تولید ناخالص ملی کشور، در سال ۱۳۵۲ به ۳۳ درصد به قیمت‌های ثابت بالغ گردید و این رقم برای سال ۱۳۵۳ بیش از ۴۰ درصد پیش‌بینی می‌شود. تا پایان برنامه پنجم انتظار می‌رود که متوسط رشد سالانه تولید ناخالص ملی به قیمت‌های ثابت ۲۶ درصد باشد. بدین ترتیب طبق معمول چند ساله گذشته، ایران در این مورد کماکان در تمام جهان مقام اول را دارد.
Shah در طول برنامه پنجم، به موجب پیش‌بینی هائی که بر اساس شرایط موجود صورت گرفته‌است درآمد کشور ما از بابت نفت بیش از ۱۰۲ میلیارد دلار، و از بابت گاز صادراتی به اتحاد جماهیر شوروی در حدود یک میلیارد دلار خواهد بود. تذکر این نکته را لازم می‌دانیم که ما با وجود آنکه یکی از بزرگترین تولید کنندگان نفت در جهان هستیم، مایلیم در مصرف آن کمال صرفه جوئی بعمل آید، و بر این اساس از هم‌اکنون حداکثر تلاش را برای ایجاد مراکز اتمی به منظور تولید نیروی برق بکار می‌بریم.
Shah در زمینه توسعه اقتصادی، در برنامه پنجم توجه خاص به صنایع سنگین مانند آهن و فولاد و سایر صنایع فلزی، صنایع شیمیایی و پتروشیمی، صنایع مکانیکی، الکترونیکی، وسائط نقلیه، صنایع سلولوزی، صنایع معدنی غیر فلزی مبذول خواهد شد. در عین حال در بخش کشاورزی از نظر کمی و کیفی آن، و تطبیق هر چه بیشتر آن با کاملترین اصول مکانیزاسیون، کوشش وسیعی بعمل خواهد آمد.
Shah در بخش خدمات عمومی، تذکر این نکته برای ما مایه خوشوقتی است که در اجرای دو فرمانی که در اسفند ماه گذشته در زمینه‌های آموزشی و بهداشتی از جانب ما صادر شد، و تصمیماتی که در مرداد ماه گذشته اتخاذ گردید، اکنون تحصیلات در ایران از کودکستان تا دانشگاه در قسمت ابتدائی و قسمت‌های فنی دبیرستانی بدون هیچ نوع شرائط، و در قسمت‌های غیر فنی دبیرستانی و دانشگاهی با سپردن تعهدی که خود یک نوع ضمانت و در واقع بیمه نامه یافتن شغل شایسته‌ای با مزایای مساوی با سایر کارمندان دولت است، برای تمام جوانان کشور تأمین شده‌است. حتی تا سال هشتم ابتدائی و راهنمائی با توزیع روزانه شیر و مواد خوراکی به کمک به قسمتی از تغذیه مناسب نوجوانان مملکت پرداخته‌ایم.
Shah بدیهی است پیشرفت آموزش و پرورش مورد توجه و علاقه همیشگی ما خواهد بود، و ما در تأمین این منظور از هر نوع وسیله جدید آموزشی مانند ماهواره‌هایی که با داشتن مدار ثابت همواره در بالای منطقه جغرافیائی ایران قرار خواهند داشت استفاده خواهیم کرد. در این مورد ما حتی دست به ایجاد دانشگاه آزاد زده‌ایم که وسیله آموزش دانشگاهی را برای تعداد بیشماری فراهم خواهد ساخت. به موازات اجرای این برنامه‌ها، در امر آموزش فنی و تخصصی کارگران ماهر و متخصص توجه کامل مبذول خواهد شد و ان‌شاءالله شاهد آن خواهیم بود که صنایع جدید و پیشرفته ایران را مهندسین و کمک مهندسین و این دسته کارگران ماهر با شایستگی کامل اداره خواهند کرد.
Shah در مورد اجرای فرمان تأمین بهداشت عمومی و پیشگیری از بیماری‌ها و بهبود محیط زیست و آموزش بهداشت نیز توجه خاص مبذول خواهد شد. در این باره کافی است تذکر داده شود که تنها در سال جاری برای دو مورد فوق‌الذکر یعنی آموزش رایگان و بهداشت عمومی بترتیب ۳۲ میلیارد و ۶/۸ میلیارد ریال اعتبار پیش‌بینی شده‌است و این ارقام ممکن است در عمل باز هم افزایش یابد.
Shah در زمینه امور درمانی، ما حتی حاضریم چون فعلاً به اندازه کافی پزشک و پرستار و سایر افراد لازم نداریم به هر قیمتی شده باشد بیمارستان‌های مجهز حتی با پزشکان و سازمان‌های اداری و فنی آن‌ها از خارج تأمین کنیم. متأسفانه باید متذکر شویم که خیلی از جوانان ایرانی فارغ‌التحصیل رشته پزشکی بدون آنکه به فکر وطن خود و انجام وظیفه ملی خویش باشند رهسپار ممالک دیگر می‌شوند، و البته این مسـئله‌ای است که بدان خاتمه داده خواهد شد.
Shah در امر مسکن و خانه سازی، با وجود کوشش‌های وسیعی که بعمل می‌آید، می‌باید در آینده باز هم توجه بیشتری مبذول گردد. در سال جاری برای احداث خانه‌های سازمانی کارگری و کارمندی و خانه‌های ارزان قیمت برای عموم و کمک‌های اعتباری برای تأمین مسکن، با در نظر گرفتن اصلاحیه سال ۱۳۵۳، ۸۳/۵ میلیارد ریال اعتبار منظور شده و برای سال آینده در همین مورد بیش از ۹۱ میلیارد ریال در نظر گرفته شده‌است. با این وصف این فعالیت‌ها می‌باشد بیشتر توسعه یابد، و اگر تابحال زیادتر از این کار نشده بعلت کمبود مصالح ساختمانی بوده‌است که امیدواریم با پیش‌بینی هائی که شده این کمبود در اواخر برنامه پنجم و اوائل برنامه ششم برطرف گردد.
Shah در امور حمل و نقل و ارتباطات، در طول برنامه پنجم ۴۰۰ میلیارد ریال، و در امر توسعه صنایع۳۵۲ میلیارد ریال، و در امور معادن ۶۲ میلیارد ریال سرمایه‌گذاری ثابت منظور شده‌است، و امیدواریم بر اساس این سرمایه گذاری‌ها گسترش وسیع همه این رشته‌ها طبق برنامه‌های تنظیم شده تحقق یابد.
Shah از جمله مسائل دیگری که در برنامه پنجم عمرانی کشور و برنامه‌های آینده مورد توجه خواهد بود شناسائی و حفظ نسل و تعیین ذخائر قابل بهره برداری ماهی و سایر آبزیان در خلیج فارس و دریای عمان و ایجاد مجتمع‌های صنعت صید با تأسیس و تجهیز شرکت‌های تعاونی صید و شرکت‌های خصوصی صیادی زیر نظارت کامل و قانونی شرکت سهامی شیلات جنوب ایران است.
Shah بدیهی است لازمه موفقیت تمام فعالیت هائی که برای پیشرفت مملکت صورت می‌گیرد همکاری هر چه بیشتر عمومی و شرکت همه افراد ملت به حداکثر ممکن در تمام شـئون مادی و معنوی کشور است، و این اصلی است که سیاسیت ملی و اجتماعی ما بر آن پایه گذاری شده‌است. ما یک نمونه خوب این همبستگی و مشارکت عمومی را در برگزاری موفقیت آمیز هفتمین دوره بازی‌های آسیائی در تهران که با شرکت همه ممالک آسیا انجام گرفت و پیروزی‌های غرورانگیزی برای قهرمانان دختر و پسر ایرانی بهمراه داشت شاهد بودیم.
Shah برای جلوگیری از تورم داخلی، اقدام‌ها وسیعی از طرف دولت بعمل آمده‌است که در این مورد آنچه مستقیماً مربوط به خود دولت می‌شود تخصیص کمک از بودجه مملکتی برای پایین نگاهداشتن قیمت‌های موارد ضروری، و همچنین وسائل حمل و نقل و تأمین تحصیلات رایگان و خدمات مختلف رفاهی و کم کردن مالیات از حقوق‌های پائین تر در مقابل افزایش مالیات بر حقوق‌های بالاتر، و نیز افزایش حقوق‌های پایین است، که در این مورد تا آخر برنامه پنجم انشاءالله در حداقل، یک زندگانی کاملاً آبرومندانه برای این دسته از افراد تأمین خواهد شد و در حد متوسط، ارقام مربوطه ارقام بسیار جالب توجهی خواهد بود.
Shah در این زمینه خدمات رفاهی، لازم است تذکر داده شود که رقم زیانی که به دولت به منظور جلوگیری از افزایش بهای مواد اساسی از قبیل گندم و سایر غلات، قند و شکر، گوشت، برنج، روغن نباتی، سیمان، کود شیمیائی و مواد دیگر، و نیز برای حفظ نرخ اتوبوس و کمک به شرکت‌های آب و برق تحمل می‌کند در سال ۱۳۵۳ به تنهایی به ۹۵/۵۹۷ میلیون ریال بالغ می‌شود که این رقم شامل اعتبارات جاری و اعتبارات سرمایه‌گذاری ثابت است. رقم زیان دولت از این بابت در مدت باقیمانده برنامه پنجم ۲۲۰ میلیارد برآورد می‌شود.
Shah نباید فراموش کرد که به موازات سهمی که دولت در جلوگیری از تورم بعهده دارد، یک قسمت از مبارزه با تورم مربوط به خود مردم می‌شود. در این مورد ما از ملت ایران با چنین فرهنگ اصیل و کهن و با احساسات عالی ملی و میهن پرستانه، انتظار داریم سهم خود را در این راه با شرافتمندی و وجدان ایفاء کنند.
Shah در یکساله گذشته ما قراردادهای اقتصادی و مالی با ارزش و عمیقی با دولت‌های آلمان فدرال، انگلستان، فرانسه، ایتالیا امضاء کردیم (و قطعاً با کشورهای دیگر نیز امضاء خواهیم کرد) که از لحاظ اهمیت در روابط اقتصادی جهان کمتر سابقه داشته‌است. در عین حال با کمال میل کمک هائی به کشورهای متعدد خارجی انجام داده‌ایم که در تاریخ کمک‌های خارجی بر اساس سرمایه و تولید ناخالص ملی (GNP) بی سابقه‌است. برای ما مایه مسرّت کامل است که توانسته‌ایم در شرایط دشوار اقتصادی بین المللی، از راه این همکاری‌ها برای برادران همسایه یا نزدیک خود و نیز برای ممالک خیلی پیشرفته اروپائی مفید باشیم. زیرا ما بخوبی بدین واقعیت توجه داریم که تمدن امروز جامعه بشری ایجاب می‌کند همه ملل در شادی و غم یکدیگر شریک باشند، و دیگر برای هیچ مملکتی ممکن نیست که خود را در داخل یک چهار دیواری طلائی محفوظ بدارد و از غم دیگران بی‌خبر باشد.
Shah ما کاملاً طرفدار و خواهان رفع تشنجات جهانی و برقراری هر چه بیشتر محیط آرامش و تفاهم در روابط بین‌المللی بر اساس مصالح مشترک همه ملل و ممالک دنیا هستیم. بر همین اساس است که در اجلاسیه کنونی سازمان ملل متحد پیشنهاد کرده‌ایم منطقه خاورمیانه عاری از سلاح‌های اتمی اعلام شود. ما با اعتقاد راسخ در راه رسیدن به هدف نهائی صلح بین‌المللی بر اساس خلع سلاح مطمئن و کنترل شده کوشش خواهیم کرد. ولی همچنانکه در گذشته نیز متذکر شده‌ایم تا فرارسیدن چنین روزی با حداکثر توانائی خود در تأمین وسائل دفاع از تمامیت ارضی و استقلال و حاکمیت ملی خود کوشا خواهیم بود.
Shah روز گذشته ما از سفری دور به چندین کشور دوست در منطقه اقیانوس هند و اقیانوس کبیر بازگشتیم، که خوشبختانه طی آن همه جا با تفاهم و همفکری روبرو شدیم. قصد این است که در حوزه شمالی اقیانوس هند، از ایران گرفته تا استرالیا، یک منطقه تفاهم اقتصادی، که طبعاً دنباله سیاسی نیز خواهد داشت، بوجود آید که هدف آن بهبود بخشیدن زندگی عموم ملل این منطقه و فراهم آوردن وسائل امنیت و رفاه آنان، و نیز تحقق یک نوع مسئولیت دسته‌جمعی است که بتواند این منطقه را از حضور نظامی ممالک خارج از منطقه بی‌نیاز سازد.
Shah این کوشش‌ها بخصوص از این نظر ضرورت و فوریت دارد که متأسفانه اوضاع بین‌المللی با ضعفی که از سازمان ملل متحد در اجرای تصمیمات این سازمان مشاهده می‌شود از هر جهت مایه نگرانی است. در عین حال این نگرانی تا حد زیادی معلول تورم وحشتناک جهانی با ریشه‌های اقتصادی غیرسالم آن است که تنها در سال جاری رقم آن به ۱۴ درصد بالغ شده‌است. وضع پولی بین‌المللی نیز وضعی ناسالم است که مواجهه با آن احتیاج به مآل اندیشی و اخذ تصمیمات لازم وقایع دارد. در این مورد توجه بدین واقعیت، در هر کوششی که به منظور مقابله با این وضع غیر سالم و پیدا کردن راه حل‌های معقول صورت گیرد، کاملاً ضروری است که دیگر دوره استعمار ملل بوسیله ملل دیگر، بخصوص در مورد کشورهای تولید کننده نفت، به انتها رسیده‌است و تنها راه منطقی که در این زمینه وجود دارد همکاری عموم ملل بر اساس تساوی حقوق و منافع آن‌ها است، که بدیهی است ما در این باره آمادگی کامل داریم.
Shah امیدواریم به یاری خداوند متعال این دوره اجلاسیه شاهد پیروزی‌های تاریخی ایران در ساختمان یک جامعه نوین بر اساس عدالت اجتماعی باشد. با قدردانی از روح وطن‌پرستی و تفاهمی که نمایندگان مجلسین در دوره اجلاسیه گذشته در همکاری با دولت در امر بررسی و اصلاح و تصویب قوانین از خود نشان دادند، توفیق همگی را در دوره اجلاسیه کنونی در حسن انجام وظائف و ایفای مسئولیت‌های خطیری که بعهده دارند خواستاریم.
Shah (کف زدن ممتد حاضران در جلسه) 
Shah با تأییدات خداوند متعال دوره اجلاسیه ۱۳۴۹-۱۳۵۰ مجلس سنا و شورای ملی را با کمال مسرّت افتتاح می‌نماییم.
Shah برای ما تذکر این نکته مایه خوشوقتی است که ترازنامه فعالیت‌های کشور در یکساله گذشته مثل همه سال‌های اخیر، ترازنامه‌ای کاملاً مثبت است که حتی در بسیاری از موارد از آنچه انتظار می‌رفت نیز بهتر و امیدبخش تر است. در سال ۱۳۴۸ اقتصاد ایران در اثر تغییرات و تحولات اقتصادی و اجتماعی دوره برنامه پنجساله سوم و نخستین سال اجرای برنامه عمران چهارم از رشدی در حدود ۱۲ درصد برخوردار شد و این رقم که بر حسب قیمت‌های ثابت محاسبه شده‌است از رشد متوسطی که در برنامه عمرانی چهارم پیش‌بینی شده بود دو درصد بیشتر بود. امیدواریم در سال جاری نیز میزان رشدی در این حدود داشته باشیم.
Shah از طرف دیگر در نیمه اول سال ۱۳۴۹ قیمت‌ها در حدود ۱/۲ افزایش یافت در حالیکه این رقم در دوره مشابه سال ۱۳۳۵ معادل ۳/۲ درصد بوده. بدین ترتیب رشد قیمت‌ها در نیمه اول سال جاری نسبت به دوره مشابه سال قبل دو درصد پایین آمده، البته باید تذکر داد که ترقی قیمت‌ها در سال گذشته تا حد زیادی مربوط به ترقی قیمت آهن و فولاد در تمام دنیا بوده‌است.
Shah همین پیشرفت محسوس را در سایر شئون حیاتی کشور می‌توانیم متذکر شویم.
Shah شاخه برق که یکی از عناصر سیاسی زیربنای اقتصاد مملکت است با تولید متجاوز از ۲۱۰۰ میلیون کیلووات ساعت در بخش دولتی در ششماهه اول سال ۱۳۴۹ در مقام مقایسه با نیمه اول سال ۱۳۴۸ از یک رشد ۳۸ درصد برخوردار بوده‌است. از موفقیت‌های دیگری که در دوره اجلاسیه گذشته به دست آورده‌ایم تقویت، تکمیل و اختتام تمام مراحل مختلفه اصلاحات ارضی و پی ریزی آینده کشاورزی مملکت با ایجاد شرکت‌های تعاونی و شرکت‌های سهامی زراعی و تشویق مکانیزه کردن کشت زمین بوسیله سرمایه‌گذاری کافی و با اختیار کردن آخرین اسلوب‌ها و متُدهای کشاورزی بوده‌است.
Shah در امر اصلاحات ارضی و تعاونی روستائی در سال گذشته ضمن آغاز اجرای قانون تقسیم و فروش املاک مورد اجاره زارعین مستأجر موجبات مالکیت بیش یک میلیون و سیصد هزار خانوار زارع دیگر که اراضی زراعتی خود را با اجرای مقررات مرحله دوم قانون اصلاحات ارضی به مدت سی سال اجاره کرده بودند فراهم گردید و در مورد متشکل ساختن کشاورزان کشور در شرکت‌ها و اتحادیه‌های تعاون روستائی و تأمین اعتبارات و خدمت مورد نیاز قریب یک میلیون و نیم خانوار زارع عضو بیش از هشت هزار شرکت تعاونی روستائی و توسعه تدریجی صنایع روستایی و اجرای طرح تعاونی تولید در منطقه عمل شرکت‌های تعاونی و همچنین گسترش شبکه خانه‌های فرهنگ روستائی و پرورش استعدادهای روستائیان کشور قدم‌های مؤثری برداشته شد.
Shah در زمینه‌های آموزشی و آموزش عالی نیز پیشرفت‌های چشم گیری حاصل شده‌است، بطوریکه تعداد محصلین دبستان‌ها و دبیرستان‌ها و دانشگاه‌ها در آغاز سال تحصیلی جاری از هر زمان دیگر در تاریخ ایران بالاتر است. در حال حاضر بیش از سه میلیون دانش آموز در دبستان‌ها و بیش از یک میلیون نفر در دبیرستان‌های کشور تحصیل می‌کنند و تعداد محصلین مدرسه‌ها حرفه‌ای و انستیتوهای تکنولوژی و دانشسراهای راهنمائی و مقدماتی از ۵۰ هزار نفر متجاوز است. در رشته تعلیمات عالیه تعداد دانشجویان دانشگاهی کشور که در دو سال گذشته به ترتیب ۵۸ هزار و ۶۸ هزار نفر بود، در آغاز سال تحصیلی جاری به حدود ۸۰ هزار نفر رسیده‌است. علاوه بر این ترقی کمی از نظر کیفیت نیز تحولات عمیقی بخصوص در رشته‌های پژوهشی و تحقیقی در آموزش‌های عالی احساس شده‌است.
Shah توسعه آموزش سمعی و بصری و آموزش از راه تلویزیون و ایجاد باشگاه‌های تلویزیونی در مدرسه‌ها و تشکیل شوراهای آموزش و پرورش منطقه‌ای که تاکنون در ۵۲ منطقه تشکیل شده و تا پایان سال جاری در ۴۸ منطقه دیگر تشکیل خواهد شد که عوامل مؤثر این توسعه دامنة آموزش بوده‌است.
Shah در اجرای قانون خدمات اجتماعی زنان، بیش از شش هزار دختر و زن ایرانی در سپاه‌های دانش و بهداشت و ترویج و آبادانی شرکت کرده‌اند. سپاهیان انقلاب ایران متشکل از بهترین فرزندان دختر و پسر ایران به خدمت خوی با موفقیت ادامه می‌دهند و مسلماً روز بروز در کار خود پخته‌تر و ماهرتر می‌شوند.
Shah دامنه شبکه‌های گوناگون اجتماعی پیوسته گسترده‌تر است. همانطور که قبلاً گفته‌ایم اشاعه این بیمه‌ها در تمام سطوح ملت ایران است و در هر موقعیت و هر فرصتی این کار با جدیت دنبال شده‌است و خواهد شد. در این مورد بخصوص باید سازمان‌های مسئول کوشش کنند تا نحوة عرضه خدمات درمانی بیمه‌های اجتماعی و کمبود آن بهبود یابد.
Shah در امور اجتماعی منجمله بنگاه‌های خیریه فعالیت‌های وسیع و ارزنده‌ای انجام می‌گیرد که چون این مؤسسات جنبه غیر دولتی دارند باید برای اطلاع از این فعالیت‌ها به گزارش‌ها و آماری که خود آن‌ها منتشر می‌کنند مراجعه شود.
Shah البته شئون ترقی ایران فقط محدود به این رشدهای مختلف نیست، بلکه در شئون فرهنگی و معنوی نیز پیشرفت‌های وسیعی حاصل شده‌است. در زمینه فرهنگ و هنر بطوریکه می‌بینیم هر روز گام تازه‌ای برداشته می‌شود و ایرانی ذوق و استعداد فطری خویش را در این رشته‌ها بیش از پیش نشان می‌دهد. همچنین در تشکیلات بین‌المللی، شرکت مؤثر ایران و موفقیت ایرانیان روز بروز به نحو بارزتری به چشم می‌خورد و نمونه آن تشکیل روزافزون کنفرانس‌های مختلف بین‌المللی در زمینه‌های گوناگون در پایتخت یا شهرهای دیگر ایران است.
Shah باید با خوشوقتی متذکر شویم که پایه‌های دمکراسی ایران روزبروز استوارتر و ریشه‌های آن عمیق‌تر می‌شود، بطوریکه امروزه هر فرد ایرانی باقتدای محل سکونت خویش می‌تواند در امور مربوط به خود و مملکت خود از انجمن‌های دِه گرفته تا تعاونی‌های روستائی و شرکت‌های سهامی روستائی و خانه‌های انصاف و از انجمن‌های شهر تا شوراهای داوری و انجمن‌های شهرستان تا انجمن‌های استان و بالاخره مجالس شورای ملی و سنا اظهار نظر و عقیده بکند، گذشته از این عوامل سازمان بازرسی شاهنشاهی و هیئت‌های اعزامی این سازمان به نقاط مختلف کشور وسیله دیگری است که برای این منظور در اختیار عموم افراد کشور قرار دارد. تأثیر این امور بخصوص با توجه بدین واقعیت محسوس تر می‌شود که در عین حال ما با بیسوادی بصورتی پی گیر مبارزه می‌کنیم و هر چند فرد بی‌سواد نیز می‌تواند با آزادی اظهار نظر بکند، ولی مسلم است باسوادها با معلومات بیشتر و اطمینان زیادتری می‌توانند در اظهار نظر و قضاوت شرکت کنند.
Shah سیاست خارجی ما در دوره اجلاسیه گذشته نیز مانند سال‌های قبل بسیار روشن و مشخص و بر اساس سیاست مستقل ملی ایران بر پایه پشتیبانی از سازمان ملل متحد و تفاهم و همکاری بین‌المللی و تقویت صلح جهانی متکی بود. این سیاست از یک طرف شاید به ما موقعیت و مقام خاصی در صحنه بین‌المللی بخشیده ولی از طرف دیگر مسئولیت اخلاقی ما را در تحولات جهانی بیشتر کرده‌است. البته ما از قبول این مسئولیت شانه خالی نمی‌کنیم و تا جایی که بتوانیم به پیشرفت آرزوهای مقدس بشری کمک خواهیم کرد و با سازمان‌های بین المللی اشتراک مساعی کرده و آن هار ا تقویت خواهم نمود.
Shah در این زمینه بخصوص باید متذکر شویم که ما در مورد جزائر بحرین با لزوم اتخاذ یک تصمیم تاریخی مواجه شدیم. می‌دانید که این جزائر چگونه در یکـصد و پنجاه سال پیش از ایران جدا شدند، ولی کسی چه می‌دانست که در این مدت در آنجا چه فعل و انفعالاتی شده و تعداد جمعیت به چه نسبت و طریقی عوض شده‌است، و آیا در حال حاضر اکثریت مردم آن سرزمین با الحاق به ایران موافق یا طرفدار هستند و اگر احیاناً اکثریت طرفدار شق اخیر بود، در آن صورت اِشغال آنجا با نیروی قهریه از طرف ما باعث بروز یک دشمنی دامنه داری می‌شد که برای ما ضرر آن از نفع بیشتر بود. ولی اگر این اکثریت، ولو اکثریتی ضعفی، مایل به انضمام به خاک ما می‌شد، بدیهی است ما با چشم بسته تمام مشکلات را قبول می‌کردیم و آرزوی آن‌ها را تحقق می‌بخشیدیم.
Shah ما بر اساس سیاست جهانی و کلی خود، تشخیص این امر را چنانکه مجلسین ایران نیز تصویب می‌کردند مطابق اساس و منشور سازمان ملل متحد بدان سازمان واگذار کردیم و قبلاً متعهد شدیم که در این باره گزارش دبیر کل سازمان ملل متحد را که به تصویب شورای امنیت نیز رسیده باشد به هر صورت که باید می‌پذیریم. چنانکه می‌دانید این گزارش که بطور رسمی در اختیار ما گذشته شد حاکی بود که اکثریت قاطع اهالی بحرین میل به استقلال دارند، و ما همانطور که وعده داده بودیم این امر را پذیرفتیم، و در نتیجه امروز بحرینی‌ها به عوض آنکه دشمن ما باشند شاید از نزدیکترین دوستان ایران بشمار می‌آیند. و میل دارم اینطور فکر بکنیم که حاصل این اقدام، که ما بر اساس موازین عالی عدالت بین‌المللی و احترام به حقوق بشری انجام داده‌ایم، از دست دادن خاک نیست، بلکه جذب قلوب است. این نماینده سیاست کلی است که ایران در خلیج فارس دنبال می‌کند. ما در این خلیج غیر از جزائری که متعلق به ایران است نه فقط به هیچ جا نظری ندوخته‌ایم، و نه فقط به ثروت هیچ‌کس نظری نداریم، بلکه دست دوستی و برادری بطور مساوی به طرف بزرگترین تا کوچکترین کشورهای این منطقه دراز کرده‌ایم و به هر کسی هم که از ما خواسته باشد، هر نوع کمکی را که از عهده ما بر آید بدون هیچ نیت و نظر پشت پرده‌ای مبذول خواهیم داشت.
Shah دوره اجلاسیه جدید مجلسین سنا و شورای ملی، هنگامی آغاز می‌شود که متأسفانه دنیا هنوز دچار جنگ‌ها و کشمکش‌ها و اختلافات فراوان است و بالخصوص در منطقه خاورمیانه ما، مطلب اساسی حل نشده‌است. بطوریکه گاهی دورنما و افق بسیار تاریک و خطرناکی در برابر ما مجسم می‌شود. معهذا گاه نیز بارقه امیدی می‌درخشد که در پرتو آن احیاناً اجرای مفاد قطعنامه ۲۲ نوامبر ۱۹۶۷ سازمان ملل متحد بنظر امکان‌پذیر می‌آید.
Shah سیاست ایران درباره این منطقه سیاستی کاملاً قاطع و صریح است که بر اساس اجرای کامل همین قطعنامه متکی است. ما اولین کشور جهان بودیم که در ۷ ژوئن سال ۱۹۶۷ اعلام کردیم که تصرف سرزمین‌های دیگر بوسیله قوه قهریه امری غیر قابل قبول است، و اکنون نیز بار دیگر اعتقاد راسخ خود را در این باره اعلام می‌داریم.
Shah طبیعی است که سیاست ما در این مورد، جزئی از سیاست کلی و بین‌المللی ما است که اصولاً بر مبنای صلح جوئی پی ریزی شده‌است و شاید ما یکی از اولین ممالکی بودیم که به پیروی از همین سیاست پیمان عدم گسترش سلاح‌های اتمی را امضاء کردیم و اضافه بر آن طالب از بین بردن کلیه سلاح‌های اتمی و همچنین رسیدن به خلع سلاح کامل تحت کنترل دقیق بین‌المللی هستیم تا موقعی هم که به این آخرین ایده‌آل خود نرسیده باشیم، ما موافق غیر اتمی شدن هر نقطه از دنیا که ممالک آن منطقه با آن موافق باشند هستیم. و بنوبه خود سیاست خودمان را در این زمینه اعلام می‌کنیم، که البته یکی از اصول آن موافقت با غیر اتمی شدن منطقه خاورمیانه‌است.
Shah در مورد بحرانی که امروزه گریبانگیر دنیای اسلام شده‌است، دعای قلبی ما این است که مسلمانان روز بروز بهم نزدیکتر شوند و با هم همکاری بیشتری بکنند. بر همین اساس بود که ما به کنفرانس رباط رفتیم و صمیمانه دعا می‌کنیم که اگر هم نفاق و اختلافی بین مسلمین هست برطرف شود و بدل به برابری و همکاری گردد. خوشبختانه روابط خود ما با تمام همسایگان روابط حسن همجواری و دوستی و در مورد بعضی از آن‌ها بالاتر از آن رابطه همکیشی و برادری است. منتها با کمال تأسف شاهد آن هستیم که یکی از همسایگان ما خود را در این موقع که در دنیا استعمار یا از بین رفته و یا در حال از بین رفتن است، وارث استعمار می‌داند و می‌خواهد به ما قراردادی را تحمیل کند که در اوج اقتدار استعماری در سال۱۹۳۷ بر ایران تحمیل شده بود، و بدیهی است که این امر محمل و غیر ممکن است. باز هم بعضی از مسئولین امور همین همسایه، اظهار عقیده می‌کنند که کشور ایران در حدود یکهزار و سیصد کیلومتر مرز خاکی و دریایی در خلیج فارس دارد اصلاً در منطقه خلیج که به روی آن اسم دیگری می‌گذارند اجنبی است، در حالیکه خود آن کشور فقط ۳۰ کیلومتر مرز با خلیج دارد. با وجود همی رویه‌هایی که درک آن برای ما مشکل است ما باز هم حاضریم بطور مسالمت آمیز و بر اساس حقوق جاری و متداول بین‌المللی اختلاف خودمان را حل بکنیم، منتها اگر بعضی‌ها خیال کنند که چون انگلستان باید قاعدتاً در سال ۱۹۷۱ قوای خود را از خلیج فارس خارج کند، آن‌ها بخواهند جای آن را پُر کنند، این مطلبی غیر عملی و به هر صورت برای ایران غیر قابل تحمل است.
Shah خلیج فارس و آزادی رفت و آمد و کشتی رانی در آن برای ایران گذشته از جنبه تاریخی و ملی، تا موقعی که یک قطره نفت در معادن و ذخائر ایران موجود باشد، و تا وقتی که در دنیا اصول تجارت آزاد بین‌المللی متداول باشد، و تا هنگامی که از نظر بین‌المللی اصول کشتی رانی آزاد برقرار باشد، برای ما منطقه‌ای حیاتی است. بدین جهت تا روزی که دنیا از یک آرامش کامل برخوردار نشده و به یک خلع سلاح مطمئن نرسیده باشد، ما ناچار هستیم که قوای مسلح ایران را در هوا و دریا و زمین به هر مقداری که برای حفظ منافع ایران و جوابگوئی به هر پیش آمد منطقه‌ای به تنهائی لازم باشد، تقویت کنیم و این کار را خواهیم کرد.
Shah همچنانکه گفتیم، مصمم هستیم که از نفت خودمان در راه تأمین پیشرفت مملکت استفاده کامل بکنیم و مطابق قطعنامه‌ای که در سال ۱۹۵۲ در هفتمین دوره سازمان ملل متحد به تصویب رسیده و در آن صراحتاً اشعار شده‌است که هر یک از دولت‌های عضو این سازمان حق دارند آزادانه منابع طبیعی خود را به هر نوع که در صلاح خویش بدانند در راه تأمین ترقی و توسعه اقتصادی خود بر اساس حق حاکمیت ملی خویش مورد استفاده قرار دهند و بر اساس قطعنامه‌های مشابهی که در سال‌های ۱۹۶۲ در دوره اجلاسیه هفدهم سازمان ملل متحد، و در سال ۱۹۶۶ در دوره اجلاسیه بیست و یکم این سازمان به تصویب رسیده، ما هر اقدامی را که برای تأمین منافع ایران در این زمینه لازم باشد عملاً انجام خواهیم داد. البته تمایل ما این است که در درجه اول این کار به صورت موافقت و تفاهم با شرکت‌های نفتی کنسرسیوم انجام گیرد، ولی اگر این نظر عملی نشود ما بوسیله وضع قانون لازم در تأمین منافع خود اقدام خواهیم کرد.
Shah باید متذکر شویم که خوشبختانه ذخائر ایران منحصر به نفت نیست، بلکه هر روز منابع زیرزمینی تازه‌ای کشف می‌شود، کما اینکه اکنون ذخائر مس، به مقدار خیلی قابل توجه و منابع فلزات رنگین متعدد دیگر در ایران پیدا شده‌است. هر سال که می‌گذرد معادن جدید آهن و زغال بدست می‌آید، و می‌دانیم که بزودی مراکز ذوب آهن و فولادسازی و آلومینیوم در ایران شروع به کار خواهد کرد.
Shah روابط بازرگانی ما با ممالک خارجه بسرعت رو به توسعه و افزایش می‌رود و به خواست خداوند وضع مملکت ما و ثبات آن طوری است که به ما اجازه می‌دهد با ممالکی که آمادگی دارند برنامه‌های وسیعی در این زمینه طرح ریزی بکنیم کما اینکه فعلاً با کشور اتحاد جماهیر شوروی دارای موافقتنامه بازرگانی پنج ساله‌ای هستیم که میزان مبادلات دو کشور را در دوره قرارداد به یک میلیارد می‌رساند و از جمله نکات جالب این قرارداد این است که برای نخستین بار صادرات کالاهای صنعتی ایران در دوره قرارداد با صادرات کالاهای سنتی برابر می‌شود. اضافه بر آن، ما اکنون مشغول طرح ریزی قراردادهای طویل المدتی برای یک دوره پانزده ساله با آن کشور هستیم.
Shah در دوره اجلاسیه کنونی که پایان آن تقریباً مقارن با برگزاری جشن دو هزار و پانصدمین سال بنیاد شاهنشاهی ایران خواهد بود، از لحاظ مادی سعی در اجرای کامل برنامه پنجساله چهارم و شاید بیشتر از آن خواهد شد. زیرا باید با خوشوقتی متذکر شویم که این برنامه تا بحال همیشه بیشتر و جلوتر از آنچه پیش‌بینی شده انجام گرفته‌است. در عین حال در شئـون معنوی و اخلاقی و تربیتی روز بروز انتظار ترقیات بیشتری را داریم. مطمئن هستیم که تعداد باسوادان منظماً زیادتر خواهد شد، و با تکمیل شبکه‌های رادیوئی و تلویزیونی، تربیت و فرهنگ را در اختیار میلیون‌ها افراد بیشتر قرار خواهیم داد و با بالا رفتن سطح زندگی افراد مملکت ما خواهد توانست ترقیات مادی و معنوی چند ساله اخیر را با آهنگی باز هم سریعتر دنبال کند.
Shah از خداوند متعال مسئلت داریم که کشور و ملت ما را همواره از الطاف و عنایات خویش برخوردار فرماید و برای شما نمایندگان ملت نیز در راه انجام وظائف خطیری که در خدمت به مصالح ملی بر عهده دارید خواستار توفیق کامل هستیم. 
Shah با عنایت خداوند متعال نوزدهمین دوره مجلس شورای ملی را افتتاح می‌نماییم.
Shah دوره هیجدهم پس از رفع خطری عظیم که استقلال کشور ما را تهدید می‌کرد به وجود آمد و با وضع قوانین ملی مانند قانون قرارداد نفت و تقسیم خالصجات و الحاق به پیمان بغداد و منع کشت خشخاش و سازمان برنامه رضایت خاطر ما را فراهم آورد.
Shah اینک از شما انتظار داریم که به نوبه خود در سیر تکامل قدم‌های بزرگتری بردارید و قوانینی به وجود بیاورید که در تکمیل قوانین موجود از هر جهت ضامن رفاه و آسایش هم‌میهنان ما باشد، تا بتوانیم وسایل توفیق کشور را در میدان مسابقه جهانی بهتر و شایسته‌تر از این تدارک نماییم.
Shah به خصوص باید در پیراستن قوانین از هر گونه تضاد و اجحاف سعی لازم به عمل بیاید، تا هر کس بتواند به آسانی از حقوق و وظایف خود آگاه باشد.
Shah دولت نیز وظیفه دارد که برای حل مشکلات استخدامی و تجدیدنظر در سازمان‌های دولتی اقدام لازم بنماید.
Shah گذشته از اجرای برنامه هفت ساله که منظور نظر خاص ما است و باید مورد کمال توجه و دقت قرار بگیرد، بر افراد ملت واجب است که به ایجاد کارهای تولیدی و تأسیس شرکت‌ها به این منظور رغبت و کمک بیشتری نشان بدهند. دولت نیز باید در جلب سرمایه‌های خارجی و کمک‌های فنی اهتمام وافی به عمل بیاورد و به خصوص توجه بیشتری به آبادی و عمران شهرستان‌ها بنماید.
Shah قانون منع کشت خشخاش و مبارزه لازمی که در این راه آغاز شده، باید در سایه حمایت ملت و اقدامات مجدانه دولت به منظور نهایی برسد.
Shah اکتشاف و استخراج بهره‌برداری نفت در بسیاری از مناطق، من جمله در فلات قاره باید هر چه زودتر آغاز شده و بر درآمد نفت ایران افزوده شود. البته فرهنگ ما ترقیات محسوسی کرده، لکن نظر ما این است که وسایل تحصیل در کشور به نوعی مهیا شود که دانشجویان از توسل به خارجه بی نیاز باشند.
Shah اما تا اینکه این مقصود کاملاً به مرحله اجرا درآید، باید مراقبت لازم به عمل آورد. دانشجویان ما در خارجه تنها به کسب علم و صناعت بپردازند و به روح میهن‌دوستی و فداکاری و قوه ابتکاری که موجب نیرومندی ملل مترقی شده توجه بیشتری کنند.
Shah اقدام در باسواد کردن عموم شروع شده و باید هر چه زودتر وسایل نیل به این مقصود از هر حیث فراهم بیاید. افزایش جمعیت کشور دلیل روشنی بر حسن عملیات بهداشتی است، اما هنوز تا غایت آرزو راه درازی در پیش است و این موضوع باید محل توجه خاص دولت و نمایندگان ملت قرار بگیرد.
Shah بهبود زندگی روستاییان که همیشه نصب‌العین ما بوده، پس از تصویب لایحه قانون اصلاح امور اجتماعی در دهات و آیین‌نامه تقسیم خالصجات آغاز خواهدشد.
Shah لازم است در تصویب این قانون و آیین‌نامه تسریع شود و در این امر هر گونه صرف فکر و مجاهدت به عمل بیاید، و ما به خصوص در این مورد از هیچ گونه معاضدت خودداری نخواهیم داشت.
Shah در سیاست خارجی روابط ما با کلیه دول، به خصوص با دول همجوار بر اساس دوستی و احترام متقابل و پیروی از منشور ملل متحد است، چنانکه الحاق ما به پیمان بغداد بنا به راهنمایی این منشور و به منظور تحکیم صلح جهانی صورت گرفته و ما به نتایج سودمندی از این پیمان رسیده‌ایم.
Shah مسافرت اخیر به ترکیه روح اتحادی را که در این دو ملت موجود بوده، تأیید و تشیید کرد و میهمان‌نوازی شایانی که از ما به عمل آمد، در حقیقت ابراز احساسات ملت ترک به ملت ایران بود.
Shah امیدواریم این اتحاد و برادری همواره پایدار و مستحکم بماند. البته ما توجه داریم که وصول به این منظورها و ایفای این وظایف مستلزم امنیت و آرامش است. اکنون که ارتش از وجود عناصر غیر مطمئن و کشور از ستون پنجم پاک شده‌است، باید به تقویت قوای تأمینیه پرداخت تا نیروی مسلح ایران متناسب با شئون و وسعت کشور باشد و از هر جهت فراغ بال میسر آید.
Shah از خداوند مسئلت داریم که همواره شما را در انجام وظایف مقدسی که به عهده دارید مشمول عنایات خاص قرار دهد.
Shah با تأییدات خداوند متعال دوره اجلاسیه سال ۱۳۵۷ - ۱۳۵۸ مجلسین شورای ملی و سنا را با کمال مسرت افتتاح می‌کنیم و برای قوه مقننه ایران در سال تازه‌ای که اکنون آغاز می‌شود، در حسن ایفای مسئولیت خطیری که در انجام وظایف قانونی و ملی خود به عهده دارند توفیق کامل آرزو داریم.
Shah به طوری که اطلاع دارید، در فاصله دوره قانونگذاری گذشته تا به امروز تحولات مهمی در مملکت به وقوع پیوسته که نتیجه اجرای سیاست توسعه آزادی‌های دمکراتیک و ایجاد فضای با تز سیاسی در کشور بوده است. همان طور که قبلاً گفته بودیم وقتی که یک اجتماع مرکب از مردمی کاملاً آگاه به حقوق و در عین حال به وظایف و مسئولیت‌های خویش باشد، انجام هر کار بزرگی در چنین اجتماع طبعاً مستلزم شرکت آزادانه و آگاهانه همه این مردم خواهد بود. به منظور تأمین همین آزادی و آگاهی هر چه بیشتر عمومی بود که بازتر شدن فضای سیاسی همت گماشته شد. چنین کوششی البته موجب تحولات و حرکات سریعی در اجتماع می‌شد و در نتیجه بروز ناآرامی‌ها و اصطکاک‌هایی را در همه سطوح ایجاب می‌کرد که به هیچ وجه غیرمنتظره نبود، ولی در شرایط خاص ایران امروز، با توجه به جهش بی‌سابقه اقتصادی و سرعت فوق‌العاده پیشرفت صنعتی و ناهماهنگی‌هایی که این جهش در وضع اجتماعی جامعه ایرانی به وجود آورده است این ناآرامی‌ها در بسیاری از موارد با وسعت و شدتی بیش از آنچه قابل پیش‌بینی بود همراه شد، و از این راه متأسفانه ضایعات مادی و اجتماعی فراوانی به وجود آورد.
Shah بدیهی است اشتباهات و افراط‌کاری‌ها و سوءاستفاده‌هایی که طبعاً باعث ایجاد نارضایی‌ها شده بود در پیدایش و توسعه این بحران سهم مؤثری داشت، و در عین حال مسلم است که تحریکات پشت پرده و توطئه‌های وسیعی که با هدف‌های خاص و معین صورت می‌گرفت نیز به نوبه خود عامل مهمی در تشدید این وضع بود. ولی همچنان که به کرات متذکر شده‌ایم این ناآرامی‌ها به اجرای سیاست کلی توسعه آزادی‌های دموکراتیک در کشور ما خللی وارد نخواهد آورد، و فضای باز سیاسی کنونی مسلماً ادامه و گسترش خواهد یافت، و عموم مردم ایران به سوی مشارکت و سهیم شدن هر چه بیشتر در تمام شئون زندگی ملی یعنی آنچه روح و مفهوم دموکراسی است پیش خواهند رفت. خوشبختانه قانون اساسی ایران که مورد احترام همگان است حقوق کلیه طبقات و افراد ملت را اعم از مقام سلطنت و قوای مجریه و مقننه و قضائیه و به خصوص قاطبه مردم کشور به روشنی مشخص کرده است در عین حال همین دموکراسی مسئولیت‌های فردی و اجتماعی خاصی را به عهده هر یک از افراد ملت گذاشته است که از مهمترین آنها احترام به حقوق دیگران و رعایت صادقانه کلیه موازین و مقررات قانونی است ضمناً این واقعیت می‌باید درک شود که هر فرد باید از لحاظ سیاسی سلیقه و نظر خود را به خوبی تشخیص دهد و بدان مؤمن باشد و از آن با جدیت دفاع کند البته به عنوان رئیس مملکت و در عین حال یک فرد ایرانی، ما تحقق تمام این اصول را صرفاً و مطلقاً منوط به استقلال و حاکمیت کشور می‌دانیم زیرا فقط در چنین صورتی است که تحقق آمال ملی و انجام خواسته‌های دیگر اجتماعی امکان‌پذیر است بدین جهت تذکر این نکته را براساس مسئولیتی که در برابر ملت خود و در برابر تاریخ ایران به عهده داریم ضروری می‌شماریم که در شرایط حساس امروزی جهان بیش از هر زمان دیگر وحدت و یکپارچگی ملی در راه حفظ و دفاع از استقلال و آزادی و حاکمیت کشور ضروری است داشتن اختلاف نظر و اختلاف عقیده درباره مسائل مختلف مملکت نه تنها حق مشروع و قانونی هر فرد ایرانی بلکه مورد تأیید و حمایت کامل است. ولی این حق قانونی نباید از راه قانون‌شکنی و ویرانگری و از میان بردن نظام و امنیت عمومی اعمال شود، زیرا چنین وضعی شیرازه اجتماع جامعه را از هم خواهد گسست و مالا به سلب استقلال ملی منجر خواهد شد و این واقعیتی است که نه تنها در مورد کشور ما بلکه در مورد کلیه کشورهای جهان با هر نوع حکومتی صادق است در هر جامعه رشد کرده‌ای این حقیقتی روشن است که بین آزادی و هرج و مرج فاصله‌ای وجود دارد، و اگر اولی سعادت و پیشرفت اجتماعی را تأمین می‌کند، دومی جامعه را به سوی از دست دادن همه آزادی‌ها می‌کشاند.
Shah در اجتماع پیشرو کنونی ما، توجه بدین واقعیت نیز ضرورت دارد که نباید دستاوردهای تلاش و کوشش بی‌وقفه ملت ایران که با استفاده از درآمد منابع خداداد کشور ما در راه ایجاد زیربنای صنعتی و اقتصادی استوار ایران مترقی و پیشرو فردا به دست آمده است بر اثر تفرقه و خصومت از میان برود، زیرا این سرمایه تنها مال نسل امروز نیست، بلکه متعلق به تمام نسل‌های آینده کشور است.
Shah امیدواریم اقدامات وسیعی که اکنون در توسعه و تقویت روزافزون آزادی و دموکراسی در کشور ما صورت می‌گیرد، همراه با قاطعیت قوه قضائیه در مبارزه با فساد و تعقیب و مجازات کلیه خطاکاران و نظارت بر اجرای کامل قوانین، روز به روز بنیاد اخلاقی و معنوی جامعه ایرانی را استوارتر سازد. بدیهی است در راه این تحکیم مبانی معنویت، پیروی از شعائر و اصول عالیه اسلامی همواره بزرگترین راهنما و الهام‌دهنده همه ما خواهد بود.
Shah براساس خط‌مشی و هدف‌های کلی کشور، خطوط اصلی سیاست‌هایی که در سال آینده قانون‌گذاری اعمال خواهد شد روشن و مشخص است.
Shah در زمینه سیاست اقتصادی لازم است آهنگ رشد و توسعه اقتصادی متناسب با امکانات مالی و مادی نیروی انسانی مملکت ادامه یابد و در رفع تنگناها و کمبودها اقدام مؤثر به عمل آید تا پیشرفت بخش‌های مختلف اقتصادی هماهنگ گردد باید در تجهیز کلیه عوامل توسعه اقتصادی کوشش شود، نیروی خلاقه و ابتکار بخش خصوصی مورد حداکثر استفاده قرار گیرد و امکانات لازم برای افزایش کارآیی کارگران و کشاورزان فراهم شود. چنین پیشرفتی ایجاب می‌کند که از اسراف و هدر رفتن منابع کشور جلوگیری شود و تناسب معقول بین مصرف و سرمایه‌گذاری در اقتصاد مملکت حفظ گردد و از سوق درآمدهای نفتی به سوی هزینه‌های مصرفی تا حدامکان جلوگیری شود. در اجرای برنامه گسترش مالکیت واحدهای تولیدی بین کارگران و کشاورزان و سایر افراد باید تسریع و کوشش شود که مقررات لازم برای تداوم این مالکیت تهیه و اعمال گردد. قانون مالیات‌های مستقیم باید در جهت رعایت عدالت اجتماعی بیشتر و توزیع عادلانه ثروت و تشویق سرمایه‌گذاری در فعالیت‌های تولیدی اصلاح شود و هنگام تدوین بودجه به تناسب صحیح بین بخش‌های مختلف اقتصادی و همچنین بین هزینه‌های رفاه اجتماعی و هزینه‌های تولیدی و دفاعی و جاری با رعایت اولویت‌ها توجه شود.
Shah لازم است در تنظیم برنامه‌های اقتصادی و اجتماعی و بودجه دولت کمال کوشش در جلوگیری از اسراف و تبذیر به عمل آید. و منابع خزانه دولت با نهایت دلسوزی به نفع مردم مورد استفاده قرار گیرد و با ایجاد تعادل و تناسب شایسته بین عرضه و تقاضای کل و نظارت دائم و مستمر در تغییرات قیمت‌ها تورم تا حدی که به سیاست‌های داخلی مربوط است، البته به نحوی که موجب رکود اقتصادی نشود، مهار گردد، در این مورد امر جلوگیری از افزایش قیمت‌ها مخصوصاً در مورد خواربار عمومی شایان تذکر خاص است.
Shah در زمینه صنایع می‌باید سرمایه‌گذاری‌های دولت به صنایع زیربنایی مانند نفت، گاز، پتروشیمی، فولاد و مس و آلومینیوم و ماشین‌سازی محدود شود و در ایجاد سایر رشته‌های صنعتی و معدنی تشویق و حمایت معقول از بخش خصوصی به عمل آید. پیشرفت صنایع با کیفیت قابل قبول و با امکان رقابت در بازارهای بین‌المللی می‌باید بیش از پیش مورد توجه قرار گیرد.
Shah به نحوی که درآمد حاصل از صنایع کشور بتواند در آینده به تدریج جایگزین درآمد نفت گردد. ذخایر معدنی زیرزمینی نیز باید در سطح کشور شناسایی شود و امکانات لازم فراهم گردد تا مواد معدنی با حداکثر ارزش افزوده در صنایع ملی مصرف و به بازارهای جهان صادر شود.
Shah موضوع کشاورزی از مهمترین و حیاتی‌ترین مسائل امروز ایران است، و به همین جهت است که نخستین اصل انقلاب ایران بدان اختصاص یافته و تحول بسیار عمیق و اساسی در این زمینه صورت گرفته است در سال‌های گذشته رشد کشاورزی ما در حدی نبوده است که پاسخگوی نیازهای جامعه متحول ایران باشد این کمبود باید در کوتاه‌ترین مدت جبران شود و کشاورزانی که به الغاء رژیم ارباب و رعیتی و اجرای قوانین اصلاحات ارضی صاحب زمین شده‌اند از کمک‌های فنی و مالی لازم به حد کافی برخوردار شوند و مسئولیت خود را در توسعه کشاورزی و تولید کشور ایفا کنند، البته توفیق در این امر مستلزم حمایت و تضمین قیمت محصولات مهم کشاورزی اعم از زراعی و دامی به نفع زارع و تولیدکننده است. در عین حال تأمین امکانات رفاهی از قبیل برق و آب در روستاها و استقرار و اشتغال جوانان کشاورز به کار و حرفه اصلی خود در دهات و مزارع مملکت ضرورت دارد. کارهای زیربنایی کشاورزی که با هزینه و سرمایه‌گذاری سنگین آغاز شده است باید با مراقبت و صرفه‌جویی و سرعت لازم ادامه یابد تا هر چه زودتر این تأسیسات به بهره‌برداری کامل برسند و محصولات تولیدی آنها در اختیار مصرف‌کنندگان قرار گیرد و اتکاء به واردات مواد کشاورزی سیر نزولی آغاز کند. زیرا هدف نهایی این است که کشاورزی ایران به مرحله خودکفایی برسد.
Shah در امر آموزش و پرورش، می‌باید در سال‌های آینده در عین توجه به توسعه کمی آموزش در کشور، بیشترین توجه به جنبه‌های کیفی آموزش معطوف شود. به خصوص مشارکت عمومی در این امر هر چه بیشتر تحقق یابد.
Shah به منظور پر کردن شکاف بزرگ بین عرضه و تقاضای نیروی انسانی ماهر در کشور، باید هر چه بیشتر و بیشتر موجبات گسترش تربیت فنی و حرفه‌ای در ابعاد و اشکال گوناگون آن با یاری بخش‌ها و مؤسسات مختلف کشور فراهم گردد.
Shah در راه تأمین این منظور رفع سریع نواقص و کمبودهای مدارس فنی و حرفه‌ای، توسعه کمی و کیفی تربیت معلمان و مربیان حرفه‌ای و فنی، تجهیز و بهره‌برداری از نیروی بالقوه مشمولان مازاد طبقه عمومی با همکاری مستقیم بخش دولتی و خصوصی و ارتش شاهنشاهی، انتقال کلیه ضوابط استخدامی از مدارک تحصیلی به صلاحیت‌های حرفه‌ای و توانایی‌های علمی، فنی شدن آموزش عمومی و نظری از طریق ادغام متناسب علم و عمل در کلیه مقاطع تحصیلی، از مهمترین مسائلی است که می‌باید مورد توجه و اقدام قرار گیرد. همچنین تقویت روح ایمان و معتقدات مذهبی در کلیه محصلان و نوجوانان از اصول وظایف دستگاه آموزشی است.
Shah امر تأمین مسکن برای همه خانواده‌های ایرانی، چنان که می‌دانید همواره مورد توجه و تأکید ما بوده است در سال گذشته قانونگذاری علاوه بر اجرای برنامه‌های جاری خانه‌سازی دولت و بخش خصوصی، اقدامات لازم برای مشارکت مردم در تهیه طرح‌های شهرسازی و مسکن به عمل آمد و ترتیبی داده شد که طرح‌های شهرها با شرکت و نظر مردم هر شهر و در خود محل تهیه شود. هدف دراز مدت ما آن است که در آینده‌ای نه چندان دور برای هر خانوار ایرانی یک واحد مسکونی اعم از ملکی یا استیجاری وجود داشته باشد، بدین منظور با توجه به ظرفیت‌های نیروی انسانی و مصالح ساختمانی کشور و منابع مالی، برنامه‌های لازم که البته باید در اجرای آنها بخش خصوصی سهم بیشتری به عهده بگیرد تهیه و به موقع اجرا گذاشته خواهد شد. قوانین و مقرراتی که مزاحم فعالیت‌های بخش خصوصی و مردم باشد مورد تجدیدنظر قرار خواهد گرفت و محدودیت‌های احداث ساختمان از بین خواهد رفت. و علاوه بر آن دولت تسهیلات و کمک‌های اعتباری لازم برای گروه‌های کم درآمد یا با درآمد متوسط فراهم خواهد کرد و بهره وام‌های ساختمانی گروه‌های کم درآمد به خصوص کارکنان دولت و مردم به تناسب نوع واحد مسکونی تعدیل خواهد شد.
Shah در امور بهداشتی و درمانی باید بیش از پیش امکاناتی به وجود آید که هر کس بتواند با احساس مسئولیت در تأمین سلامت خود و جامعه به عنوان یک وظیفه ملی مشارکت کند دولت نیز می‌باید اجرای مسئولیت ملی خود را از نیازمندترین گروه‌های اجتماعی شروع کرده و در این راه برای پرورش پیشگیری و آموزش بهداشت اولویت قائل شود، بسیج و به کار گرفتن نیروی خدمتگزار مردم نیازمند جامعه باید با توجه به احتیاجات منطقه‌ای صورت گیرد. اصل شبکه به مفهوم خدمات جامع بهداشتی و درمانی بایستی رعایت گردد. و البته آن دسته از افراد با گروه‌های اجتماعی که مایل به دریافت بیش از این حداقل باشند از بخش خصوصی استفاده خواهند کرد مشارکت مردم در عملی کردن این اصول به صورت یک برنامه مهم مملکتی از یک طرف مستلزم پشتیبانی و همبستگی ملی در این زمینه و دیگری مستلزم پرداخت صحیح مالیات‌هاست که این در واقع نوعی بیمه ملی است. علاوه بر خدماتی که تحقق آن به عهده دولت است، بخش خصوصی نیز می‌تواند به صورت بیمه‌های خصوصی، گروه‌ها و افراد را برای خدمات بیشتر بیمه کند.
Shah در زمینه اطلاعات و ارتباط جمعی، سیاست دولت به موازات توسعه کمی و کیفی این وسایل می‌باید ایجاد گسترده‌ترین شرایط یک جامعه باز اطلاعاتی و هدایت افکار عمومی در جهت منافع ملی و تقویت دمکراسی و پاسداری از آن و توسعه رشد سیاسی و فکری و اخلاقی عمومی باشد.
Shah در زمینه امور زیربنایی سازندگی کشور از قبیل بنادر، راه‌ها، راه‌آهن‌ها، راه‌های شوسه، فرودگاه‌ها و نظایر آنها می‌باید برنامه‌های وسیع کنونی در آینده با قاطعیت دنبال گردد، و مخصوصاً به ساختمان راه‌های فرعی و روستایی توجه خاص مبذول شود.
Shah سیاست دفاعی کشور، همچنان که در گذشته نیز همواره متذکر شده‌ایم، براساس تقویت بنیه دفاعی مملکت متکی است تا علاوه بر حفظ استقلال کشور، محیط مناسب برای ادامه رشد و توسعه اقتصادی و اجتماعی ملی و تأمین رفاه و سعادت مردم در شرایط صلح و امنیت به دست آید.
Shah بدیهی است دولت ایران همواره و به هر حال در حفظ منافع حقه خویش خواهد کوشید. سیاست خارجی ما بر اصول تغییر ناپذیر سیاست مستقل ملی و حفظ استقلال و تمامیت کشور و اجرای نقشی که از لحاظ سیاست جهانی و منطقه‌ای برعهده داریم، استوار بوده است و طبعاً در آینده نیز چنین خواهد بود. اساس این سیاست همزیستی مسالمت‌آمیز و همکاری با کلیه کشورها خاصه ممالک همجوار و همکیش قطع نظر از نظام‌های اجتماعی و سیاسی و اقتصادی آنها بر مبنای منافع متقابل و عدم مداخله در امور داخلی یکدیگر، حفظ و تشیید مبانی صلح بین‌المللی طبق اصول منشور ملل متحد و مصوبات آن همکاری جدی در عملی شدن خلع سلاح کامل و عمومی با نظارت مؤثر بین‌المللی، رفع اختلافات از طرق مسالمت‌آمیز و عدم توسل به زور یا تهدید در این مورد، و مبارزه با استعمار و هر گونه تبعیض نژادی است. بدیهی است به عنوان یک کشور مسلمان کوشش در اعتلای عالم اسلام و ترقی و عظمت روزافزون جهان اسلامی از اهم هدف‌ها و برنامه‌های ما است.
Shah اکنون که اجلاسیه تازه مجلسین آغاز می‌شود، توفیق کلیه اعضای قوه مقننه را در راه خدمت به مصالح عالیه ملی با توجه کامل به مسؤولیت خطیری که بر عهده دارند، و قوام و دوام هر چه بیشتر دموکراسی و آزادی را در جامعه ایرانی و رفاه و پیشرفت روزافزون ملت ایران را از خداوند متعال مسئلت داریم. 
Shah ا تأییدات خداوند متعال، دوره اجلاسیه سال ۱۳۵۲-۱۳۵۳ مجلسین شورای ملی و سنا را با کمال مسرّت افتتاح می‌کنیم.
Shah در دوره اجلاسیه گذشته، مملکت ما شاهد پیشرفت‌های فوق‌العاده و استثنائی بودیم که حتی در سال‌های پر موفقیت قبل از آن نیز سابقه نداشت. در این دوره اجلاسیه، دو آرزوی دیرینه ملت ایران به مرحله تحقق رسید، که به ترتیب تاریخ یکی آغاز بهره برداری از کارخانه ذوب آهن ایران و دیگی احراز حاکمیت کامل و حقیقی ایران بر تأسیسات و صنایع نفتی خود یعنی ملی شدن صنعت نفت ایران به معنی کامل کلمه بود که با تحقق آن دفتر هفتادساله تسلط بیگانگان بر نفت ایران برای همیشه بسته شد و شرکت ملی نفت ایران به صورت یکی از شرکت‌های نیرومند نفتی پا به صحنه اقتصاد جهانی نهاد.
Shah درس سال گذشته، رشد اقتصادی کشور ما به قیمت‌های جاری به ۲۱ درصد و به قیمت‌های ثابت به ۱۴/۲ درصد رسید و بدین ترتیب کشور ما همچنان آهنگ پیشرفت خود را در این زمینه که ما را از این حیث در رأس کلیه کشورهای جهان قرار داده‌است، حفظ کرد. ارزش افزوده بخش صنعت و معدن از رشدی معادل ۱۷ درصد به قیمت‌های ثابت برخوردار بود.
Shah این ارقام رشد ملی، طبعاً منعکس کننده پیشرفت‌های منظمی است که در کلیه شئـون صنعتی و اقتصادی و اجتماعی کشور صورت گرفته‌است و می‌گیرد. و چون اطلاعات و آمارهای مربوط بدانها توسط وزارتخانه‌ها و سایر مراجع مسئول در دسترس عمومی گذاشته می‌شود، احتیاجی به ذکر جداگانه این آمار و ارقام در اینجا نیست.
Shah در دوره اجلاسیه گذشته، اجرای اصول مختلف انقلاب شاه و مردم که دومین دوره دهساله آن آغاز شده‌است، و طبعاً تمام پیشرفت‌های جامعه امروز ایران بر آن‌ها متکی است، با موفقیت ادامه یافت. در این مورد اشاره به دو نکته مهم را اختصاصاً لازم می‌دانیم که یکی پیشرفت‌های بیشتر و قاطع تری در امر انقلاب اداری، و دیگری گسترش و تقویت امر انقلاب آموزشی است.
Shah در راه پیشرفت انقلاب اداری، دستورهای صریح داده‌ایم که از راه تهیه لیست‌های بررسی و انجام بازرسی‌های دقیق و جدی چه به صورت نوبه‌ای و چه به ترتیب غیرمترقبه، نظارت دولتی کامل و مؤثری بعمل آید. ولی البته انتظار ضمنی این است که مردم نیز به عنوان متقاضی به نوبه خویش خود را در این نظم جدید از هر جهت مسئول و مقید بدانند، و توجه داشته باشند که تحقق اصل انقلاب اداری که هدف آن مطلقاً تأمین مصالح جامعه ایرانی است مستلزم همکاری و اشتراک مساعی واقعی دستگاه‌های دولتی و مردم است، و به همان اندازه که یکی از دو طرف در این مورد مسئولیت دارد، طرف دیگر نیز مسئول و موظف است.
Shah در مورد انقلاب آموزشی، با اجرای دستورهای صریح و تازه‌ای که در این باره داده‌ایم انتظار داریم تحول ثمربخش و عمیقی در پرورش استعدادها و قریحه‌های جوانان ایرانی عملی گردد. نظام جدید آموزش و پرورش می‌باید بر تشخیص استعدادها و تقویت و پرورش آن‌ها در راه سازندگی پایه گذاری شود، و این پرورش چه در دوران متوسطه و چه در تحصیلات عالی تا هر زمان که بالاترین استعداد تحصیل در جوان ایرانی تشخیص داده شود ادامه یابد. اگر جوان و خانواده وی نتوانند وسائل و امکانات تحصیلی او را از نظر مالی تأمین کنند این کار را دولت بن عده خواهد گرفت، بطوریکه هیچگونه استعدادی در جامعه ایرانی تلف و تباه نگردد، زیرا حق تحصیل برای هر فرد ایرانی باید مانند حق زندگی و حق برخورداری از آب و هوای این کشور به عنوان یکی از حقوق مسلم و اساسی مراعات شود، بر این اساس، هیچیک حق نخواهد داشت ممانعتی در راه تحصیل دیگری بوجود آورد، و چنین ممانعتی مورد تنبیه قرار خواهد گرفتن. بدیهی است در این را همکاری و مؤسسات آموزشی و خانواده‌ها درجه اول اهمیت را خواهد داشت.
Shah در مقابل، هر جوان ایرانی باید وجداناً و عمیقاً خود را موظف بداند که دین خویش را در مقابل جامعه‌ای که فرصت تحصیل و پرورش استعداد بدو داده‌است از راه خدمت بدین جامعه ادا کند.
Shah کسانی که دولت هزینه تحصیلات شان را به عهده می‌گیرد، طبعاً بدهی مسلمی بعهده دارند که می‌باید آنرا از طریق خدمت در زمینه تخصصی خود بپردازند و در این مورد لازم است مقررات معینی وضع گردد.
Shah کسانی نیز که با هزینه شخصی تحصیل کرده‌اند، نباید فراموش کنند که همه آنان در درجه اول متعلق به مملکتی هستند که وسیله تأمین این درآمد و امکان تحصیلات را چه در داخل و چه در خارج کشور برایشان فراهم آورده‌است.
Shah بنابراین به عنوان فرزندان این آب و خاک بجای اینکه به خدمت دیگران بروند و بدین ترتیب کشور ما در واقع با پول خود برای ممالک پیشرفته متخصص مجانی تربیت کند که بدانها خدمت بدهند، حقاً این سرمایه دانش و تخصص را در مملکت خودشان که بدان نیاز دارد بکار اندازند.
Shah بدیهی است روح انقلابی که پایه تمام فعالیت‌های سازنده ایران امروز است، گذشته از انقلاب اداری و انقلاب آموزشی بر کلیه شئـون مادی و و معنوی دیگر زندگی ملت ایران همچنان حکمفرما خواهد بود. به پیروی از روح انقلاب ما نمی‌توانیم هیچگونه تبعیض و هیچگونه فسادی را چه در کار دستگاه‌ها و چه در کار افراد تحمل کنیم، و در این باره دستورهای لازم برای سختگیری کامل صادر خواهد شد. این روح عدم تبعیض می‌باید هم بین عموم برای پیشرفت در مشاغل، و هم بین افراد در گرفتن کار از دولت حکمفرما باشد و سیاست کلی ما که عدم تمرکز و سپردن هر چه بیشتر کار مردم به خود مردم و در نتیجه سهم روزافزون آنان در اداره سرنوشت خویش است طبعاً بدین منظور کمک خواهد کرد.
Shah در زمینه اقتصادی، تذکر این نکته را لازم می‌دانیم که در حال حاضر تورم فوق‌العاده‌ای از خارج به کشور ما تحمیل می‌شود. بطوریکه از دو سال پیش که قیمت‌های صادراتی نفت در کنفرانس تهران تعیین شد، ما بور مداوم شاهد افزایش قیمت کالاهای وارداتی بوده‌ایم. برای مثال کافی است تذکر دهیم که در حال حاضر بهای کالاهای اساسی نسبت به دو سال قبل بدین قرار است
Shah گندم ۳۲۰ درصد – شکر ۳۰۸ درصد – سیمان ۳۰۰ درصد – پشم ۲۲۰ درصد – آهن آلات ۲۰۰ درصد – پوست و چرم ۲۰۰ درصد – مواد پلاستیکی تا ۴۰۰ درصد. در نتیجه این وضع، سهم افزایش قیمت کالاهای وارداتی کشور در شاخص عمده فروشی که در چهار سال اول برنامه چهارم بطور متوسط ۸ درصد بود، در سال ۱۳۵۱ به ۳۰ درصد بالغ گردید، و پیش بینی می‌شود که این رقم در سال جاری به حدود ۴۰ درصد افزایش یابد.
Shah برای چاره جوئی در این مورد، باید از دو راه اساسی یعنی صرفه جوئی در مصرف این مواد، و سعی در افزایش تولید آن‌ها در داخله مملکت اقدام شود. البته صرفه جوئی در مورد برخی از مواد منطقی نیست زیرا مملکتی با آهنگ پیشرفت فوق‌العاده مانند کشور ما نمی‌تواند از کالاهای بنیانی از قبیل آهن و سیمان و کارخانه‌های صنعتی صرفنظر نماید. ولی این صرفه جوئی در مواد خوراکی از قبیل قند و شکر و در محصولاتی مانند کاغذ و بسیار چیزهای دیگر، تا وقتی که ما بتوانیم مملکت خود را چه از لحاظ صنعتی و چه از نظر کشاورزی از وارد کردن این مواد بی‌نیاز کنیم، هم عملی و هم لازم است.
Shah البته این کار چند سال بطول خواهد انجامید و متأسفانه ما طی این مدت ناگزیر خواهیم بود تورم ناشی از اقتصاد ناسالم دیگران را که بر خلاف حق و منطق به ما تحمیل شده‌است و می‌شود تحمل کنیم. در این بین کشاورزان و کارگران و اصناف و بسیاری از طبقات دیگر می‌توانند خود را کمابیش با این شرائط تطبیق دهند، ولی کسانی که سنگینی بار این وضع بیش از همه به دوش آن‌ها است کارمندان حقوق بگیر دولت هستند که طبعاً ما می‌باید برای آنان مخصوصاً برای آن طبقه از آن‌ها که در طبقات پایین‌تری قرار دارند چاره‌اندیشی کنیم.
Shah بطور کلی ما ناگزیر خواهیم بود در برنامه پنج ساله آینده حداقل حقوق‌ها را از شش هزار ریال به ده هزار ریال برسانیم و این اضافه را در مورد حقوق‌های تا سطح سی هزار ریال نیز طبق ضوابطی منظور داریم. البته در مورد حقوق‌های بالاتر از این رقم هم می‌باید طرح هائی تنظیم گردد.
Shah در عین حال به منظور جلوگیری از بالا رفتن بی‌تناسب هزینه زندگی اقدام‌ها وسیعی انجام می‌گیرد و خواهد گرفت. در این مورد تذکر این نکته لازم است که در حال حاضر دولت به منظور جلوگیری از افزایش نرخ مایحتاج عمومی از قبیل گندم، گوشت، قند و شکر، مصالح ساختمانی، نرخ اتوبوس و راه آهن و غیره از راه پرداخت مابه التفاوت میلیاردها ریال زیان می‌کند. طبق ارقام رسمی، تنها در سال جاری رقم این زیان ۱۱ میلیارد ریال است و این رقم در پیش‌بینی بودجه سال آینده به ۱۷ میلیارد ریال بالغ می‌شود. رقم زیان دولت در مورد خرید و فروش گندم به منظور ممانعت از بالا رفتن قیمت نان، بتنهائی در سال کنونی سه میلیارد و ۹۵ میلیون ریال است و این رقم در سال آینده ۷ میلیارد و ۴۱۳ میلیون ریال خواهد بود. از طرف دیگر با حذف ۵ درصد حق ثبت سفارش کالاهای خوراکی و پوشاکی، و حذف قسمتی از حقوق گمرکی و تمام سود بازرگانی کالاهای ضروری و اساسی، تنها در سال جاری ۴ میلیارد ریال از درآمد دولت کسر شده‌است و پیش‌بینی می‌شود که این رقم در سال آینده بیشتر خواهد شد.
Shah به موازات این اقدام‌ها دولت، طبعاً لازم است اقدام‌ها پیگیر و قاطعی به منظور جلوگیری از سوء استفاده فروشندگان کالاها انجام گیرد. بدین منظور به دولت دستور داده‌ایم با تشریک مساعی مردم کمیته هائی خاص مبارزه با گرانفروشی در سراسر کشور تشکیل دهد و صریحاً متذکر می‌شویم که اگر از این راه توفیق لازم حاصل نشود ممکن است دستور دهیم این کار بطریق بسیار شدیدی توسط نیروهای انتظامی انجام گیرد و هر نوع لایحه‌ای که در این مورد لازم باشد به مجلسین پیشنهاد خواهد شد.
Shah بطوریکه گفته شد، تورمی که از خارج به ما تحمیل شده زائیده یک نظام ناسالم پولی بین‌المللی است که متأسفانه هنوز هم تکلیف آن به‌هیچ‌وجه روشن نیست و ادامه این وضع خطراتی انکارناپذیر برای نظام زندگی جامعه بشری و صلح و آرامش جهانی در دنیا دارد. به موازی این وضع نامطلوب، عامل بزرگ دیگری نیز جامعه بشری را تهدید می‌کند که عبارت از کمبود مواد غذائی و خطر گرسنگی است. با کمال تأسف ما شاهد آنیم که اشتغال دائمی به مسائل روزمره و احیاناً عدم دوراندیشی، فرصت کافی برای یک همکاری وسیع و همه جانبه بین‌المللی در مبارزه با این مشکل حیاتی، که مانند مشکل بیسوادی با زندگی و آینده سراسر جامعه بشری ارتباط دارد باقی نگذاشته‌است.
Shah تا آن حد که مربوط به ما است، ما در سال‌های آینده خواهیم کوشید با حفظ پیشرفت‌های صنعتی خود، و بی‌آنکه لطمه‌ای به رشد اقتصادی ما وارد آید، توجه خیلی بیشتری به قسمت کشاورزی مبذول داریم و سطح کشت و زرع را در کشور بحدی برسانیم که نه تنها احتیاجات غذائی مملکت تأمین شود، بلکه حتی الامکان در برخی رشته‌ها صادرکننده مواد کشاورزی باشیم و از این لحاظ تا آنجا که می‌توانیم در سبک کردن بار دنیا از نظر کمبود مواد غذائی کمک کنیم.
Shah در زمینه سیاست خارجی، مانند سال‌های قبل متذکر می‌شویم که وضع ما در تمام دوره اجلاسیه گذشته از این لحاظ بسیار رضایت‌بخش بوده و کشور ما در پرتو اجرای سیاست مستقل ملی خود پیوسته از احترام و حیثیتی روزافزون در صحنه بین‌المللی برخورد ار بوده‌است. اساس سیاست جهانی ما همچنان همزیستی و همکاری مثبت با همه کشورها، و تقویت دائمی صلح و تفاهم بین‌المللی است، در عین حال تذکر این نکته را لازم می‌دانیم که با توجه بدانچه در جهان امروز می‌گذرد ما به‌هیچ‌وجه غافلگیر نخواهیم شد، و تا وقتی که مخاطرات احتمالی باقی باشد روز بروز از نظر دفاع مملکت نیرومندتر و مجهزتر و هشیارتر خواهیم شد.
Shah اکنون دوره اجلاسیه تازه مجلسین ایران کار خود را مانند سال‌های گذشته در شرائطی بسیار مساعد و رضایت‌بخش آغاز می‌کند. ما در این فرصت روح میهن پرستی و توجه به مصالح عالیه مملکتی و احساس مسئولیتی را که در اجلاسیه‌های گذشته بر مجالس مقننه ایران حکمفرما بود تقدیر می‌کنیم و توفیق کامل نمایندگان هر دو مجلس را در حسن انجام وظیفه خطیری که بعهده دارند از درگاه خداوند متعال مسئلت داریم.
Shah با تأییدات خداوند متعال، هفتمین دوره مجلس سنا و بیست‌وچهارمین دوره قانونگذاری مجلس شورای ملی را با کمال مسرت افتتاح می‌کنیم.
Shah در مدت چهار سالی که از گشایش بیست‌وسومین دوره قانونگذاری مجلس شورای ملی تا به امروز گذشته است، کشور ما از جهات مختلف سیاسی و اجتماعی و اقتصادی و آموزشی و سایر شئون مادی و معنوی، دورانی را گذرانده که شاید در تمام تاریخ ایران از نظر کیفیت و اهمیت آثار آن نظیر نداشته‌باشد. این دوران با برگزاری بزرگترین جشن ملی تاریخ ایران، یعنی بزرگداشت دوهزاروپانصدمین سال بنیانگذاری شاهنشاهی ایران شروع شد، و این خود آغاز فرخنده‌ای برای تمام موفقیت‌هایی بود که در این مدت با روح میهن‌پرستی و وحدت ملی و پیوستگی عمیق شاه و ملت، که همواره ضامن تاریخی بقا و تمامیت ملی ما بوده‌است، در جامعه ما به دست آمد.
Shah کشور ما در این مدت کوتاه، با اتکا به اصول انقلاب شاه و ملت در زمینه داخلی، و با پیروی از سیاست مستقل ملی خود در زمینه بین‌المللی، روزبه‌روز قدم‌های استوارتر و بزرگتری در راه پیشرفت به سوی رفاه و ترقی و افتخار و عظمت برداشت و مقام ایران در صحنه جهانی پیوسته بالاتر رفت.
Shah افزایش عظیم درآمد ملی ما، که قسمت اعظم آن حاصل مبارزه مشروع و موفقیت‌آمیز ما برای احقاق کامل حقوق ملی از بابت منابع و صنایع نفتی کشورمان بود، به ما امکان طرح و اجرای برنامه‌های سازندگی چنان وسیعی را در همه رشته‌های مادی و معنوی حیات ملی داد، که حتی تصور آن نیز تا چند سال پیش ممکن نبود. درآمد سالانه ما از بابت نفت و گاز که در سال ۱۳۵۰ مبلغ ۲۰۳۶میلیون دلار بود، در سال جاری به ۲۱۹۷۰میلیون دلار برآورد می‌شود. شرکت ملی نفت ایران اکنون سومین شرکت نفت جهان و نهمین شرکت بزرگ دنیا است. بودجه عمرانی پنجم کشور با آنکه عظیم‌ترین بودجه تمام تاریخ ایران بود، قبل از پایان دوره پنج ساله مجدداً مورد تجدید نظر قرار گرفت و از سی‌وشش‌میلیارد دلار به قریب شصت‌ونه‌میلیارد دلار افزایش یافت که حجم کل سرمایه‌گذاری بخش عمومی و خصوصی را شامل می‌شود. رقم رشد تولید ناخالص ملی کشور ما اکنون نیز مانند چند سال گذشته کماکان در تمام جهان مقام اول را دارد و درآمد سرانه افراد ایرانی که در آغاز برنامه پنجم سالانه ۵۶۵ دلار بود، در سال ۱۳۵۳ به ۱۳۳۶ دلار رسید و پیش‌بینی می‌شود که تا پایان این برنامه، یعنی در سال ۱۳۵۶، این رقم به قیمت‌های جاری، به ۲۰۶۹ دلار برسد.
Shah کشور ما در سال گذشته نه تنها به بسیاری از کشورهای در حال توسعه، بلکه به بزرگترین کشورهای صنعتی جهان کمک‌های مالی مهم داده، یا در صنایع آنها سرمایه‌گذاری‌های سنگین کرده‌است. بدیهی است ما از ثروت حاصل از نفت خود باید به صورتی عاقلانه حداکثر استفاده را در راه سازندگی مملکت بکنیم، زیرا این ثروتی نیست که به طور نامحدود ادامه داشته‌باشد، بنابراین می‌باید با رعایت کامل صرفه‌جویی، صرف امور تولیدی بشود. با توجه به همین محدودبودن منابع نفتی، ما به شیوه همیشگی خود که همواره چند قدم پیشاپیش حوادث هستیم، از هم اکنون کوشش وسیعی را در راه تأمین منابع جدید انرژی اتمی در زمینه بهره‌برداری صلح‌آمیز و سازنده از آن آغاز کرده‌ایم.
Shah     تذکر این نکته را که قبلاً نیز در موارد مختلف در داخل و خارج کشور به آن اشاره کرده‌ایم، ضروری می‌دانیم که تجدید نظر در قیمت‌های سابق نفت از طرف کشورهای صادرکننده این ماده، اقدامی کاملاً منطقی و مشروع بوده و هست و ارتباط مستقیم با نابسامانی‌های اقتصادی جهان صنعتی دارد. در دنیای کنونی ما بر اثر پایان عصر استعماری و پیدایش کشورهای مستقل تازه‌ای در جامعه بین‌المللی و کوشش همه آنها برای توسعه و پیشرفت، طبعاً شرایط جدیدی پیش آمده‌است که به طور منطقی اصلاح اساسی و عمیقی را در نظام اقتصادی جهان ایجاب می‌کند و هر چه زودتر کشورهای بزرگ صنعتی متوجه این واقعیت اجتناب‌ناپذیر بشوند و خود را با آن تطبیق دهند، نه تنها به نفع کشورهای در حال توسعه، بلکه به سود خود ایشان نیز خواهدبود. تورم اقتصادی جهان صنعتی که در یک یا دو سال اخیر بین دوازده تا پانزده درصد و گاه تا بیست‌وهفت درصد بوده‌است، طبعاً واکنش‌های لازم در نزد کشورهایی که این تورم به آنها صادر می‌شود، ایجاد می‌کند، و این واکنش‌ها را نمی‌توان با سیاست‌های به اصطلاح "قایق‌های جنگی" که دیگر دوران آنها سپری شده‌است متوقف ساخت، بلکه می‌باید این اشکال جهانی را با مذاکره و تفاهم و واقع‌بینی حل کرد. این راهی است که ما همواره به عنوان تنها راه‌حل منطقی و معقول، خواهان و مدافع آن بوده و خواهیم‌بود و بدیهی است در هیچ شرایطی از حقوق حقه و مشروع خود صرفنظر نخواهیم‌کرد.
Shah     در دوران عمر دوره بیست‌وسوم تقنینیه، از مهمترین کوشش‌هایی که در کشور ما به عمل آمده، کوشش در پیشرفت کمّی و کیفی امور آموزشی بود، زیرا این مسئله‌ای است که با سرنوشت جامعه آینده ایران ارتباط حیاتی دارد، در این مدت تعداد دانش‌آموزان کشور از کمتر از ۵۰۰۰۰۰۰ نفر به ۷۷۰۰۰۰۰ نفر و تعداد دانشجویان دانشگاه‌ها و مراکز آموزش عالی از ۷۵۰۰۰ نفر به ۱۴۹۰۰۰ نفر رسید.
Shah     تعداد مدارس کشور از قریب ۳۳۰۰۰ درسال ۱۳۵۰، به بیش از ۴۳۰۰۰ در سال ۱۳۵۳ بالغ شد، و تعداد دانشگاه‌های مملکت از ۸ دانشگاه در سال ۱۳۵۰ به ۱۹ دانشگاه در سال کنونی افزایش یافت. بر روی هم تعداد مؤسسات عالی آموزشی کشور در این مدت، از ۱۱۳ به ۱۸۴ بالا رفت و رقم دانش‌آموزان مؤسسات فنی و حرفه‌ای از ۵۴۰۰۰ نفر به ۱۳۳۰۰۰ نفر رسید. در آینده از لحاظ کمیّت کوشش خواهیم‌کرد که بی‌سوادی را به کلی از کشور ریشه‌کن کنیم، و مطابق استعداد هر فرد ایرانی جایی در مؤسسات گوناگون دولتی و خصوصی به او بدهیم. از لحاظ کیفیت نیز توجه کامل خواهیم‌داشت که مطمئن شویم ورقه پایان تحصیلی که به کسی می‌دهند، واقعاً معرّف معلومات و اطلاعات او باشد. در هر دو مورد، به طوری که می‌دانید قدم‌های بزرگی برداشته شده که تحصیل رایگان برای تمام کودکان ایرانی و بررسی‌های وسیعی که در کنفرانس‌های آموزشی سالانه رامسر، به خصوص در کنفرانسی که چند روز پیش پایان یافت، درمورد کیفیت بهبود آموزشی صورت گرفته، از جمله آنها است.
Shah     بدیهی است همه این کوشش‌ها بر اساس اصول انقلاب اجتماعی ایران، یعنی انقلاب شاه و ملت انجام می‌گیرد که هیچ وقت متوقف نمی‌شود و پیوسته در حال اجرا و در عین حال در حال تکامل است. به این جهت هر وقت لازم تشخیص داده‌شود، اصول تازه‌ای به آن اضافه می‌شود، کما اینکه اخیراً اصل گسترش مالکیت‌های صنعتی و تولیدی و عرضه کردن سهام کارخانه‌ها به همه مردم به عنوان اصل سیزدهم، و اصل تعیین و تثبیت مداوم قیمت‌ها و توزیع صحیح کالاها بر اساس سود عادلانه و جلوگیری از گران‌فروشی که در واقع استثمار مصرف‌کنندگان است، به عنوان اصل چهاردهم انقلاب ایران اعلام شد، که هر دو از مهمترین اصول این انقلاب است. در کمتر از دو ماه که از صدور فرمان مبارزه با گران‌فروشی می‌گذرد، تا به امروز، شاخص خرده‌فروشی در سراسر کشور پنج درصد پایین آمده و اگر به نسبت قیمت‌ها در آخر اسفندماه گذشته سنجیده شود، این شاخص به جای اینکه افزایش نشان دهد، به حدود دو درصد زیر صفر رسیده‌است.
Shah     به این ترتیب نه تنها جلوی تورم گرفته شده، بلکه کشور ما در عین ادامه رشد سریع اقتصادی خود رکورد پایین‌آوردن تورم را به دست آورده‌است و این امری است که در جهان امروز بی‌سابقه است. بر اساس روح و مفهوم انقلاب ایران، ما نه تنها با گران‌فروشی و کم‌فروشی، بلکه با همه مظاهر دیگر نادرستی، من‌جمله فساد، کم‌کاری، بی‌قیدی، و به طور کلی همه آن عوامل منفی که برای جامعه مترقی و پیشرو امروز ایران قابل قبول نیست، با کمال شدت مبارزه خواهیم‌کرد و آنها را ریشه‌کن خواهیم‌ساخت. در جامعه‌ای که شاید از لحاظ قوانین اجتماعی پیشروترین جامعه جهان باشد، باید رفتار و کردار هر فرد نیز با این قوانین هماهنگ باشد و مسلماً هیچ قصوری در این راه قابل بخشش نیست.
Shah     وظیفه اساسی پاسداری از اصول انقلاب شاه و ملت و اجرای آن به کاملترین صورت ممکن، اکنون به عهده حزب واحدی است که قاعدتاً تمام استعدادها و نیروها و فعالیت‌های خلاقه افراد و طبقات ایرانی در آن متمرکز شده‌است. حزب رستاخیز ملت ایران که مظهر یکپارچگی و پیوستگی تمام افراد کشور است، می‌باید بکوشد تا یک مکتب واقعی وطن‌پرستی و کار و خلاقیت برای اجرای هر چه بیشتر و بهتر اصول انقلاب ایران در راه تأمین آینده مرفه و پر افتخار و مترقی جامعه ایرانی باشد. نمایندگان این حزب که اکنون در دو مجلس مقننه کشور گرد آمده‌اند، در این راه مسئولیتی خطیر چه در مقابل جامعه امروز ایران و چه در برابر ایران فردا به عهده دارند که یقین داریم کاملاً متوجه آن خواهندبود. یکی از جنبه‌های مهم تحول اجتماعی و عمیق جامعه امروزی ایران که می‌باید دقیقاً مورد توجه قرار گیرد، از میان بردن تمام آثار و مظاهر ناپسند دوران‌های انحطاط اجتماعی و اخلاقی گذشته است.
Shah     تاریخ طولانی کشور ما شاهد هجوم‌های فراوان خارجی، و به کرّات نیز شاهد اشغال موقتی کشور از طرف بیگانگان بوده، که طبعاً هر اشغالی، با آنکه سرانجام به غلبه معنوی و فرهنگی ایران منجر شده، یادگارها و آثار شومی نیز از خود، مخصوصاً در زمینه فکری و روحی بر جای گذاشته‌است که با ماهیت و اصالت واقعی روح و فرهنگ ایرانی هماهنگ نیست. ملت ما که مصمم است در این دوران تازه از زندگانی خویش تمام آثار انحطاط و ضعف و فساد و زبونی گذشته را به دست فراموشی بسپارد، دارای این رسالت معنوی است که ارزش‌های مثبت و جاودانی فرهنگ ایرانی را از همه آلودگی‌هایی که ممکن است به دست عوامل بیگانه در این فرهنگ راه یافته باشد، دور سازد و هر آنچه را که نشان سازندگی و پاکی و نیرومندی ندارد و بنابراین شایستۀ فرهنگ ایرانی نیست، از آن کنار گذارد. کوشش‌های جوانان ما در راه پیشرفت ورزش و نیروی جسمی که عالی‌ترین مظهر آن پیروزی‌های غرورانگیز آنان در ورزش‌های آسیایی سال گذشته تهران بود، می‌باید با کوشش مشابه آنان در نیرومندی و پاکی اخلاقی و معنوی توأم باشد، تا جامعه مترقی امروز ایران رسالت تاریخی خویش را آنچنان که باید، ایفا کرده‌باشد.
Shah     در زمینه سیاست خارجی، هم چنان که متذکر شدیم، اساس کار ما ادامه سیاست مستقل ملی است که برای کشور ما تاکنون حداکثر موفقیت را در صحنه جهانی همراه داشته‌است. ما در اجرای این سیاست، روابط دوستی و همزیستی و همکاری خود را با همه کشورها توسعه داده‌ایم و خوشوقتیم که تنها نقطه تاریکی که از این لحاظ در روابط ما با کشور همسایه خودمان عراق وجود داشت نیز اکنون به کلی بر طرف شده‌است. گسترش روابط ما با کشورهای منطقه وسیع اقیانوس هند، از ایران گرفته تا استرالیا و نیوزیلند، و نیز با کشورهای افریقا و امریکای لاتین، که در سال گذشته و امسال انجام گرفت، مظاهر تازه‌ای از اجرای سیاست کلی ما بود. بنا به پیشنهاد ما سازمان ملل متحد در اجلاسیه سال گذشته خود، منطقه خاورمیانه را منطقه‌ای عاری از سلاح‌های هسته‌ای اعلام کرد و نیز سیاست تغییرناپذیر ما که لزوم حفظ امنیت خلیج فارس تنها توسط کشورهای ساحلی این خلیج است، به طور قاطع به همه اعلام شد. ما همین عقیده را درمورد اقیانوس هند داریم و معتقدیم که این منطقه می‌باید از دخالت‌ها و رقابت‌های نظامی قدرت‌های بزرگ برکنار بماند.
Shah     اکنون که هفتمین دوره مجلس سنا و بیست‌وچهارمین دوره قانونگذاری مجلس شورای ملی را می‌گشاییم، از خدمات نمایندگان دوره سابق مجلسین که همواره روح وطن‌پرستی و احساس مسئولیت را در انجام وظیفه خطیر ملی راهنمای خویش قرار داده‌اند و در خدمت به مصالح ملی کمال همکاری را با دولت به عمل آورده‌اند، تقدیر می‌کنیم و برای نمایندگانی که اکنون این وظیفه خطیر را در یک دوره مهم و استثنایی از تاریخ ایران آغاز می‌کنند، از درگاه خداوند متعال توفیق خدمت هر چه بیشتر به ملت ایران آرزو داریم.
Shah با تأییدات خداوند متعال در این روز فرخنده دوره اجلاسیه سال ۱۳۴۷ – ۱۳۴۸ مجلس سنا و مجلس شورای ملی را با کمال مسرت افتتاح می‌نماییم.
Shah             خوشبختانه در دوره اجلاسیه گذشته اقدامات مهمی در شئون مختلف ملی صورت گرفت که هر یک از آنها در پیشرفت اقتصادی و اجتماعی مملکت ما تأثیر بسیار خواهدداشت.
Shah             تذکر این نکته مایه خوشوقتی است که در سال گذشته نیز مانند هر دو سالِ پیش از آن، رشد اقتصادی کشور از یازده درصد متجاوز بود و امیدواریم که امسال نیز چنین باشد.
Shah             به طوری که می‌دانید این رقمی است که می‌توان آن را حد نصابی در دنیای امروز دانست. قانون برنامه عمرانی چهارم کشور در آخرین روزهای سال ۱۳۴۶ به تصویب مجلسین رسید و اجرای آن از آغاز سال جاری شروع شد. طبق این قانون در دوره پنج ساله اجرای برنامه چهارم، رقم اعتبارات سرمایه‌گذاری ۸۱۰ میلیارد ریال پیش‌بینی شده‌است که از این رقم ۴۸۰ میلیارد ریال اعتبار سرمایه‌گذاری در بخش دولتی و ۳۳۰ میلیارد ریال اعتبار سرمایه‌گذاری در بخش خصوصی است. هدف برنامه چهارم تأمین رشد متوسط سالانه ۹ درصد است و بدین ترتیب رقم تولید ناخالصی ملی ما از ۵۳۰ میلیارد ریال در پایان برنامه پنج ساله سوم به حدود ۸۱۵ میلیارد ریال در پایان برنامه پنج ساله چهارم خواهدرسید.
Shah             باید تذکردهیم که با همه این پیشرفتی که پیش‌بینی می‌شود ما به این نتایج قانع نیستیم و امیدواریم که حتی از این حد نیز پیش‌تر برویم.
Shah             در همین دوره اجلاسیه گذشته، سه اصل جدید بر اصول نه‌گانه انقلاب ششم بهمن افزوده‌شد که عبارتند از ملی‌شدن آبهای کشور، نوسازی مملکت، و انقلاب آموزشی و اداری. درباره ملی‌شدن آبها همانطور که بارها تذکرداده‌ایم هدف این بوده‌است که منابع محدود آب مملکت به بهترین صورت ممکن مورد استفاده قرارگیرد و از اتلاف آن، یا سوءاستفاده از آن جلوگیری شود.
Shah             با اجرای قانون نوسازی و عمران شهری که در مرحله نهایی تصویب است، قیافه شهرهای ایران در آینده به صورتی کاملاً تازه درخواهدآمد و البته در آینده دهات ایران نیز مشمول برنامه‌ای خواهندشد که قیافه آنها را به کلی دگرگون خواهدکرد.
Shah             همچنین با اجرای اصل انقلاب اداری و آموزشی، از یک طرف دستگاههای اداری و دولتی کشور برای انجام وظیفه واقعی خود که خدمت به مردم و رفع احتیاجات آنها است به بهترین صورتی بسیج خواهندشد و از طرف دیگر اصول آموزشی و تربیتی مملکت به کلی دگرگون خواهدشد و به صورتی درخواهدآمد که با نیازمندیهای جامعه نوین ایران در عصر تکنولوژی و پیشرفت علمی و فنی جهان هماهنگ باشد.
Shah             در سال گذشته، قانون تشکیل شرکتهای سهامی زراعی و اساسنامه اجرایی آن از تصویب مجلسین گذشت و از اول سال جاری شروع به اجرای آن قانون شد.
Shah             تشکیل این شرکتها که مهمترین عامل ایجاد یک کشاورزی صنعتی مدرن برای حداکثر بهره‌برداری کشاورزان از زمینهای مزروعی است، ابتکاری است که برای نخستین بار در کشور ما صورت گرفته‌است و امید زیادی به موفقیت عملی آن داریم.
Shah             خوشبختانه بر اثر استقبال فوق‌العاده کشاورزان، با اینکه در برنامه دولت تشکیل ده شرکت سهامی زراعی برای تمام سال ۱۳۴۷ پیش‌بینی شده‌بود، در عمل تنها در شش ماهه اول سال جاری یازده شرکت تشکیل شد و اخیراً در منطقه زلزله‌زده خراسان دو شرکت دیگر نیز ایجاد و مشغول کار شده‌است.
Shah             در عین حال به منظور آشناکردن کشاورزان و روستاییان کشور به زندگی اجتماعی جدید و پرورش فکری و روحی آنان اقدام به ایجاد خانه‌های فرهنگ روستایی از طرف شرکتهای تعاونی روستایی و شرکتهای سهامی زراعی شده و برای اداره این خانه‌ها انجمنی به نام انجمن ملی خانه‌های فرهنگ روستایی تشکیل گردیده‌است.
Shah             از طرف دیگر برای روشن‌شدن تکلیف کشاورزان مستأجری که با اجرای مقررات اصلاحات ارضی برای مدت سی سال املاکی به اجاره بدانها واگذارشده و تعدادشان از یک‌میلیون خانوار متجاوزاست، دستور تهیه لایحه قانونی داده‌ایم که بر اساس آن این زارعین نیز مالک زمینهای مورد اجاره خود خواهندشد و بدین ترتیب دیگر در آینده زارعی به نام مستأجر وجود نخواهدداشت.
Shah             از لوایح مهم دیگری که در دوره اجلاسیه گذشته مجلسین از تصویب گذشت، لایحه خدمات اجتماعی بانوان بود که به موجب آن دختران و بانوان ایرانی موظفند مانند برادران خود در سپاهیان انقلاب به خدمت بپردازند و وظیفه ملی خویش را در امور آموزشی و بهداشتی و خدمات اجتماعی و مددکاری انجام دهند.
Shah             قانون انتخابات انجمنهای ایالتی و ولایتی که مرحله اول رسیدگی و تصویب آن تمام شده و اکنون در مرحله تصویب نهایی است، قدم تازه و مؤثری در استقرار اصول دموکراسی و واگذاری کار مردم به مردم است و امیدواریم با تصویب و اجرای این قانون که با وجود آنکه در قانون اساسی ایران پیش‌بینی شده تاکنون به مرحله عمل درنیامده‌بود، مردم مستعد و رشدکرده ما بتوانند بیش از پیش نیرو و استعداد خویش را در راه حسن اداره امور زندگی خود به کار اندازند.
Shah             تأسیس مجدد بازرسی شاهنشاهی با اختیارات و مسئولیتهایی وسیع‌تر از گذشته، از زمره کارهای اساسی دیگری بود که در سال جاری صورت گرفت. هدف از تشکیل این سازمان، نظارت دقیق بر حسن اجرای اصول انقلاب ایران و تسریع در رسیدگی به شکایات مردم است تا دستگاههای اجرایی و اداری مملکت به صورتی هر چه منزه‌تر و فعال‌تر در اجرای اصول انقلاب، یعنی در راه خدمت به مصالح عالیه ملت ایران، انجام وظیفه کنند.
Shah             بدیهی است همانطور که قبلاً نیز تذکردادیم، فعالیت این سازمان هیچ مسئولیتی را از دستگاه قضایی کشور سلب نمی‌کند، بلکه بدان در انجام وظایف خود کمک می‌کند.
Shah             البته تمام این مواردی که بدان اشاره‌شد و موارد متعدد دیگری که فرصت تذکر آنها نیست، اموری است که تحقق آنها در مدتی چنین کوتاه واقعاً جنبه فوق‌العاده و بی‌سابقه داشته‌است، ولی ما باز هم کوشش خواهیم‌کرد که آهنگ کار ما روزبه‌روز سریع‌تر و بازده آن روزبه‌روز بیشتر شود.
Shah             بدیهی است که در این رستاخیز بزرگ ملی، فقط دولت و قوه مجریه نیستند که می‌باید قاطعیت و تحرک لازم داشته‌باشند. بلکه در این مورد وظیفه خود مردم به مراتب از دستگاههای دولتی بیشتر و سنگین‌تر است.
Shah             خوشبختانه به طوری که می‌بینیم ملت ایران از این لحاظ کاملاً به وظیفه و مسئولیت خود پی‌برده‌است و روزبه‌روز بیشتر سهم خویش را در این جنبش و سازندگی به عهده می‌گیرد.
Shah             زلزله اخیر خراسان با تمام جنبه اسف‌انگیز و دردناکی که داشت، در عین حال بهترین مظهر تجلی این واقعیت بود که چگونه روح همبستگی و جوانمردی و فداکاری که عادتاً در حوادث و بلایای سخت به افراد یک ملت فرصت ابراز آن داده‌می‌شود، در نزد تمام افراد ملت ایران به صورتی بارز جلوه‌گر شده‌است و مسلماً همین نیروی لایزال ملی است که ضامن پیشرفت کامل اصول انقلاب ایران و تأمین سعادت این ملت خواهدبود.
Shah             اصول سیاست خارجی ما که بر پایه سیاست مستقل ملی و احترام به منشور ملل متحد قراردارد، برای همه روشن است و در آن جای هیچ ابهامی نیست. بر اساس این سیاست، ما روش همکاری با همه ملل جهان را برای تأمین هر چه بیشتر منافع ملی خویش دنبال می‌کنیم و بدیهی است که در این راه بیش از هر چیز علاقمند به تأمین صلح جهانی و خلع‌سلاح مطمئن و کنترل‌شده‌ای هستیم و برای نیل به این هدف تمام امکانات خویش را به کار می‌بریم، ولی باید بگوییم تا روزی که این هدف در جهان تحقق نیافته‌باشد، متأسفانه ناچاریم در تقویت قوای تدافعی ایران تا آن حد که ضروری است، کوشش کنیم و مسلماً در این راه کوتاهی نخواهیم‌کرد.
Shah             از خداوند متعال مسئلت داریم که جامعه بشری را در برقراری یک صلح و تفاهم پایدار بین‌المللی یاری فرماید و کشور و ملت ما را مانند همیشه در پناه عنایات خویش از گزند حوادث مصون دارد و به همه ما امکان آن دهد که بر اساس انقلاب اجتماعی ایران که منطبق با سنن و موازین عالیه معنوی اسلامی است، جامعه‌ای آباد و آزاد و نیکبخت به وجودآوریم و در این راه توفیق شما نمایندگان ملت را در انجام وظیفه خطیر خود خواستاریم.
Shah به یاری خداوند متعال و با کمال مسرت خاطر برای اولین بار در تاریخ مشروطیت ایران دوره اول سنا و شانزدهمین دوره مجلس شورای ملی را افتتاح می‌نماییم. چنانکه آقایان نمایندگان به خوبی واقف هستند جنگ جهانی و عوامل ناشیه از آن در این هشت سال اخیر ما را به مصائب بیشماری مواجه نمود که هر یک از آن‌ها ممکن بود کشور ما را به سخت‌ترین مهالک سوق دهد و در سنوات مذکور تمام مساعی و کوشش ما به مبازره با این مشکلات و دفع و رفع مخاطرات مصروف بوده است. اضافه بر مصائب نام‌برده مشکل مهم دیگری که چرخ‌های مملکت را از گردش بازمی‌داشت و مانع از این می‌شد که در سایه حکومت مشروطه راه ترقی و تعالی را بپیماید نواقص موجوده در قانون اساسی ایران بود که به هیچ روی شباهتی با قوانین مشابه مشروطیت‌های سلطنتی دنیا نداشت که خوشبختانه مطابق مصلحت و به طریقی که در تمام ممالک مشروطه دنیا معمول و متداول است نواقص عمده آن نیز مرتفع گردید و اصل دیگر که محتاج به تجدید نظر می‌باشد رفع نواقص آنها را مجلس مؤسسان به عهده مجلسین مقرر داشته که انتظار می‌رود به بهترین وجه انجام پذیرد.
Shah به تحقیق می‌توان گفت این اقدامات، بنیان مشروطیت ایران را مستحکم نموده و کشور را از خطر هرج و مرج داخلی و فرمانفرمایی طبقات ممتازه که عکس‌العمل طبع آن سوق کشور به سوی حکومت مطلقه بود نجات بخشیده است و همچنین با تجدید نظر و تکمیل قانون انتخابات و تطبیق آن با اصول متداوله در سایه ممالک راقیه که مورد کمال توجه می‌باشد یقین داریم زمینه پیشرفت امور از هر حیث مهیا خواهد گردید حال که به یاری حضرت باری تعالی این موانع برطرف شده و تازه فرصت بدست آمده است که به کارهای اساسی کشور و درمان دردهای اجتماعی خود بپردازیم باید با صرف همت و بذل مجاهدت خستگی‌ناپذیر در تمهید موجبات سعادت و رفاه ملت کوشید. روش ما در سیاست خارجی تشبید و تحکیم روابط دوستانه بر اساس احترام متقابل با همسایگان و کلیه کشورهای جهانی می‌باشد و کما فی‌السابق کشور ما به اصول و مقررات منشور سازمان ملل متعد که آن را تنها ضامن و حافظ صلح جهانی می‌دانیم پایبند و علاقه‌مند است.
Shah در سیاست داخلی هر چند کراراً بیان کرده‌ایم ولی باز بطور اجمال و اختصار تذکر می‌دهم که دولت ما ساعی خواهد بود در مرحله اول اقدام مؤثر در استخراج منابع ثروت مملکت و توزیع آن بنحو عادلانه‌تری با رعایت اصول هدایت اجتماعی فیمابین عموم مردم به عمل آورد و نسبت به رفاه طبقه کارگر و کشاورز توجه مخصوصی مبذول گردد تا بدین ترتیب کشور ما در ردیف سایر ممالک مترقی قرار گیرد و منظور اساسی و نهایی ما که بکرات گوشزد کرده‌ایم و عبارت از تامین پنچ اصل خوراک و پوشاک و مسکن و بهداشت و فرهنگ است برای همه تحقق پذیرد.
Shah البته در اجرای این مرام و همچنین در پایین آوردن هزینه زندگانی، دولت ما به موقع لوایح را به مجلسین پیشنهاد خواهد نمود. خوشبختانه فعلاً بهترین وسیله‌ای که برای درک این هدف در دسترس ما قرار گرفته همان اجرای برنامه هفت ساله می‌باشد که به مطالعه و دقت بسیار به وسیله متخصصین تدوین و تنظیم یافته و ناگزیر این برنامه که شالوده اصلاحات کشور در کلیه شئون اجتماعی است باید حتماً عملی گردد. کشور ما دارای تاریخی بس کهن می‌باشد که در آن، دوره‌های سختی و محنت فراوان دیده می‌شود که از جمله آن دوره هشت سال اخیر از شهریور ۱۳۲۰ تا این زمان است ولی حال می‌توانیم عنوان کنیم که با تفضلات الهی و با شروع به اجرای این برنامه و اندکی صبر و بردباری، دوران رنج و محنت سپری خواهد شد و بالاخره تمدن باستانی و حس وطن‌پرستی و شهامت ملت ما که همیشه بر مشکلات زمان فائق و غالب آمده در این راه نیز پیروز و سربلند خواهد گردید و ثمرات نجات‌بخش و آثار نیکوی آن حتی قبل از پایان هفت سال که در برابر تاریخ چندین هزار ساله ما در حکم قطره در مقابل دریاست به منصه ظهور و بروز خواهد رسید. قسمت دیگر توجه دقیق ما معطوف به جهاد با اهریمن فساد و تامین و استقرار عدالت اجتماعی در کلیه شئون کشور خواهد بود و در این مبارزه خستگی‌ناپذیر دقیقه‌ای از پای نخواهیم نشست تا اینکه تحول و قوه الهی ریشه فساد را از بیخ و بن برکند و نهال صلاح و رفاه را به جای آن در جامعه غرس نماییم. قسمت دیگر از هدف‌های دولت ما رعایت این اصل خواهد بود که کار مردم تا حدی که اساس مرکزیت را در کشور رخنه دار ننماید به خود آن‌ها بیشتر سپرده شود تا موجبات عمران و آبادی استان‌ها بهتر فراهم گردد.
Shah در قسمت قوای تامینیه خوشبختانه باید بگوییم ارتش صلح‌خواه ما به نحو مرتب و مطمئنی رو به پیشرفت و تکامل می‌رود و امنیت در کشور بهتر استقرار می‌یابد و یقین داریم ملت عزیز ما برای قدرت و عظمت روزافزون این رشته که حافظ استقلال و تمامیت کشور است از بذل هیچگونه کمک مضایقه نخواهد داشت. راجع به سازمان‌های خیریه بر شالوده استوار گامهای مؤثری برداشته شده که موجب خوشنودی خاطر ما است و البته سعی خواهد شد این تشکیلات روز به روز وسیع‌تر و مفیدتر و دارای وصف ممتازتری گردد. در کلیه مراحل مذکور دولت ما قدمهای مثبت و مفید و جسورانه برخواهد داشت و در راه پیشرفت این مرام که یقین داریم مورد تصدیق و تایید آقایان نمایندگان نیز می‌باشد بدیهی است مجلسین از توحید و مساعی با دولت مضائقه نخواهد نمود در خاتمه لازم می‌دانیم اوقات دقیق تاریخ جهان و کشور عزیز خودمان را به آقایان نمایندگان گوشزد نماییم و خاطرنشان کنیم که جز با اتفاق و وحدت کلمه و سعی و عمل طریق دیگری برای نیل به ترقی و تعالی نخواهد بود. از خداوند متعال مسئلت داریم که کشور ما را پیوسته در کنف حمایت خود مصون و آقایان نمایندگان را در انجام وظایف قانونی خود قرین موفقیت فرماید.
Shah با تاییدات خداوند متعال چهارمین دوره مجلس سنا و بیست و یکمین دوره مجلس شورای ملی را افتتاح می‌نماییم.
Shah sدوره تقنینیه کنونی در یکی از مهمترین ادوار تاریخ ایران آغاز می‌شود زیرا ما در اثر بیست‌ساله خود در دورانی که شاید از خطرناک‌ترین دوره‌های تاریخ این کشور بود وطی آن مملکت ما دو سه بار به مرحله سقوط قطعی نزدیک شد و بخواست الهی بصورتی معجزه‌آسا از این خطر نجات یافت پس از تفکر بسیار و مطالعه کامل در اوضاع داخلی و اجتماعی ایران و با ملاحظه امکانات این کشور چه از لحاظ ثروت انسانی و چه از نظر ثروت طبیعی و همچنین با توجه به سیر تمدن و ترقی در دنیای متمدن خارجی و تطبیق دورنمای اجتماعات ممالک دیگر با جامعه و کشور خودمان بدین نتیجه رسیدیم که اگر هر چه زودتر و با قاطعیت هرچه تمامتری کلیه مظاهر بیعدالتی‌ها عقب‌ماندگیهای اجتماعی و آثار پوسیده قرون وسطائی و بطور کلی هر عاملی که بتواند ما را از پیشرفته‌ترین ممالک دنیا عقب نگاهدارد بالمره از میان نرود ممکن است در آینده خطرات مهلکی اساس موجودیت و حیات ملی ما را مورد تهدید قراردهد بدین جهت بود که در تاریخ نوزدهم دیماه ۱۳۴۱ مواد ششگانه انقلاب اصیل ملی خودمان را بتصویب ملت ایران گذاردیم و مردم ایران نیز در شش بهمن ۱۳۴۱ با اکثریتی قاطع و قریب به اتفاق این اصول را تصویب کردند و بدین ترتیب منشور انقلاب ما وارد صفحات تاریخ ایران گردید اندکی بعد ما آزادی نیمی از جمعیت ایران یعنی جامعه زنان اصیل و نیکونهاد ایرانی را نیز اعلام داشتیم و بدین ترتیب بر ننگی که نیمه از مردم کشور ما را از حقوق حقه و سیر جوامع آزاد و متمدن جهان محروم نگاه‌داشته بود قلم بطلان کشیدیم.
Shah         خوشوقتیم که مفهوم عمیق این مواد ششگانه و این آزادی زنان را همه مردم ایران به کمال خوبی دریافته‌اند زیرا در عمل دیدیم که توده‌های عظیم با همان روح انقلابی ملی در ۲۶ شهریور ۱۳۴۲ برای تعیین نمایندگان مجلس شورای ملی و مجلس سنای ایران به پای صندوق‌ها رفتند و نمایندگان خود را که موهن به اصل و روح منشور ایران نوین هستند برگزیدند.
Shah         اکنون دیگر همه ایرانیان چه زن و چه مرد می‌توانند مانند هر انسان آزاد و سربلندی در دنیای متمدن و مترقی امروز با امکانات مساوی و بر اساس عدالت اجتماعی که اصول آن قوانین اصلاحات ارضی و سهیم‌شدن کارگران در سود ویژه کارخانه‌ها و سایر قوانین مترقی دیگری که عموما بخاطر حفظ و تامین منافع اکثریت ملت ایران وضع شده‌است با اطمینان کامل به آینده در کمال امیدواری و فراغت زندگی کنند و از امکانات و سعی که برای هر فردی از هر طبقه پیش آمده‌است و بدو اجازه آن می‌دهد که در شرایط کاملا مساوی فقط به مقتضای کوشش و شایستگی خود ترقی کند و بهره‌مند گردند.
Shah         این انقلاب اصیل ملی ما که خوشبختانه انعکاس روح و مفهوم تعالیه عالیه دین مقدس اسلام یعنی عدالت و انصاف و مساوات و دفاع از حقوق محرومین است در تاریخ چند هزار ساله ایران بی‌سابقه بود زیرا در این انقلاب تمام مظاهر اجتماع ما یکباره دگرگون گردید و اساس فئودالیسم و ارباب و رعیتی و حتی استثمار دست‌رنج دیگران بکلی از میان رفت و سنت حفظ منافع اقلیتی معدود بزیان اکثریت کاملا واژگون گردید. امروز فقط تصمیماتی گرفته می‌شود که واقعا به نفع اکثریت مردم باشد و به همین جهت است که می‌بینیم برای دفعه اول افراد منتخب مجلس منتخبین اکثریت مردم هستند.
Shah         با این انقلاب ملی نقاط ضعف اداری و اجتماعی ما بکلی از میان رفته و راه بر کلیه منافع نامشروع سد شده‌است آنچه اکنون ضرورت دارد این است که این اقدامات و دموکراسی‌ها به وسیله انتخابات انجمن‌های ده و شهر و ولایتی و ایالتی و سپردن کار مردم به مردم تا جایی که ممکن است به خصوص در امور بهداری و فرهنگ تکمیل گردد.
Shah         همچنین نهایت اهمیت را دارد که قانون استخدام مترقی جدیدی متناسب با احتیاجات مملکت وضع‌شود و دادگستری ایران در کار خود سرعت و قاطعیت بیشتری بخرج دهد و اکنون که خوشبختانه دیگر فرقی بین فقیر و غنی و ضعیف و قوی از نظر حاکمیت آنها بر سرنوشت خودشان نمانده‌است و همه از هر لحاظ در برابر قانون یکسان هستند دستگاه قضایی نیز وظیفه خود را در استقرار بنیاد عدالت و همچنین در امر مبارزه با فساد هر چه سریع‌تر و قاطع‌تر و بهتر انجام دهد.
Shah         همچنین می‌باید قانون بیمه‌های اجتماعی کارگران تکمیل شود و کار تعمیم سواد و فعالیت ابتکاری سپاه دانش با جدیت تمام ادامه یابد تا به خواست خداوند بیسوادی در کشور ما ریشه‌کن گردد ما باید امکانات هر نوع پیشرفتی را برای قریحه‌ها و ذوق‌های مختلف در رشته‌های کشاورزی و صنعتی و علمی و حرفه‌ای و غیره برای همه چوانان ایرانی فراهم کنیم دانشگاه‌های ایران باید تکمیل گردند تا جوانان این کشور بتوانند در دانشگاههای خود مملکت تربیت شوند همچنین امور بهداشتی و بهداری کشور می‌باید هم‌آهنگ با سایر شئون مملکت پیش‌برود و برنامه‌های عمرانی و آبادانی با سرعتی بیشتر جریان یابد.
Shah         باوجودی که برنامه پنج‌ساله رشد اقتصادی سالانه‌ای را به میزان شش درصد برای ایران پیش‌بینی کرده‌است ولی ما نمی‌توانیم به این مقدار قانع شویم و برای پیشرفت بیشتری در کار اعتبارات برنامه پنجساله را اضافه خواهیم کرد.
Shah         در امر اصلاحات ارضی باید بگوییم که ما کماکان توجه بی‌نهایتی در این باره داریم و مطمئن هستیم که پس از انجام موفقیت‌آمیز و سریع مرحله اول این اصلاحات و دومین مرحله آن نیز با همان خوبی و با همان قاطعیت به انجام خواهد رسید و در این مورد در امر شرکت‌های تعاونی بذل توجه مخصوصی خواهدشد. اصولا شرکت‌های تعاونی چنانکه لازم و شایسته‌است باید طوری تقویت گردند که خود آنها حتی قادر به ایجاد صنایع کشاورزی باشند. باید متوجه بود که منظور ما از اصلاحات ارضی گذشته از رفع بی‌عدالتی اجتماعی و از میان بردن روابط استثماری فراهم‌آوردن زمینه تولید بیشتر محصولات کشاورزی و بالابردن درآمد سرانه افراد ایرانی بود و طبعا وقتی که تولید زیادتر شود و مصرف نیز بیشتر گردد این تولیدات کشاورزی می‌باید بوسیله صنایع مصرف‌کننده تولیدات کشاورزی کاملا بهره‌برداری شود.
Shah         دورنمایی که اکنون از آینده مملکت در پیش‌روی ما است دورنمایی بسیار درخشان و اطمینان‌بخش است ما می‌خواهیم کشور خود را از لحاظ تمدن و ترقی به پایه ممالک درجه اول دنیا برسانیم و از نظر سطح زندگی و رفاه و درآمد سرانه مردم ایران را در ردیف ملل مرفه و خوشبخت و کاملا پیشرفته جهان قراردهیم برای نیل به این هدف اکنون که با انقلاب بزرگ ملی با عوامل اصلی عقب‌ماندگی و بی‌عدالتی و عدم توازن اجتماعی از میان رفته و راه برای کار و کوشش مثبت و خلاقه هموار شده‌است می‌باید در درجه اول به صنعتی کردن کشور همت‌گماریم و ثروت‌های زیرزمینی مملکت را هرچه بیشتر استخراج کنیم و بخصوص در بیست سال آینده که دوره اصلی سازندگی ما است تمام امکانات خودمان را بکار اندازیم و بکوشیم تا برای تولید هر محصول چه کشاورزی و چه صنعتی با حداقل نفر حداکثر نتیجه را بگیریم.
Shah         بدیهی است از این راه می‌باید هم کشاورزان و هم کارگران پیوسته تخصص بیشتری در کار خود پیدا کنند و خبرگی کاملتری بدست آورند و برای این منظور طبعا لازم است مدارس حرفه‌ای تازه‌ای به تعداد لازم ایجاد گردد. باید از این پس در تمام مواهبی که خداوند نصیب کشور ما فرموده‌است و از تمام عوامل موجود بحد اعلا بهره‌برداری گردد و در این راه یک مسابقه لیاقت و کار و کوشش در سراسر کشور آغاز گردد.
Shah         با چنین زمینه مساعدی برای هر گونه کار و فعالیت و با امکانات وسیعی که اکنون در این کشور برای همه وجود دارد امیدواریم سرمایه‌های داخلی به حداکثر امکان بجریان بیافتد و سرمایه‌های خارجی نیز با استفاده از امتیازات قانون جلب سرمایه‌های خارجی هر چه بیشتر در این راه بکار افتد.
Shah         درباره سیاست خارجی ایران محتاج به تذکر نیست که این سیاست بر اساس حفظ منافع مملکت و احترام متقابل و با توجه به مقررات منشور ملل متحد و تعهدات موجود ادامه دارد.
Shah         خوشبختانه ما توانسته‌ایم بهترین روابط را با تمام همسایگان خود برقرار بکنیم. با ترکیه و پاکستان که اعضای پیمان تدافعی سنتو هستند پیوندی ناگسستنی داریم همچنانکه میان ما با سایر اعضای پیمان سنتو روابط صمیمانه اتحاد برقرار است. با افغانستان دارای بهترین روابط برادری و دوستی هستیم. با عراق دارای روابط حسنه دوستی و همسایگی می‌باشیم و با اتحاد جماهیر شوروی همسایه بزرگ شمالی خود روابط کاملا دوستانه همسایگی داریم و به تازگی نیز قراردادهای همکاری فنی و اقتصادی که هنوز قابل توسعه‌است با آن منعقد کرده‌ایم. خوشوقتیم که در صحنه سیاست بین‌المللی ما نه فقط در تفاهم خودمان با سایر ملل می‌کوشیم بلکه برای اصول تفاهم بیشتری میان ملل دیگر نیز از هیچ‌گونه کوششی فروگذار نمی‌کنیم.
Shah         ما صمیمانه امیدواریم که ملل جهان سرانجام در مورد خلع سلاح عمومی اطمینان بخشی به توافق نایل گردند و دنیا از وحشت وقوع یک جنگ نابود کننده که بشریت و تمدن را منقرض خواهد کرد خلاصی یابد خوشبختانه قدم اول این کار ما توافق در منع آزمایش‌های هسته‌ای برداشته شده‌است ولی امیدواریم این فقط مرحله نخستین در راه هدف‌های نهایی باشد.
Shah         بهرحال تا روزی که این آرزو جامه عمل نپوشیده باشد کشور ما که خوشبختانه روز بروز اهمیت و موقعیت بین‌المللی زیادتری پیدا می‌کند و از امکانات فوق‌العاده‌ای برای پیشرفت و ترقی خود برخوردار است مثل هر کشور مستقل دیگر ناگزیر است با کمال مراقبت از استقلال و تمامیت و حاکمیت خویش دفاع کند و هرگز حاضر به خیانت قصور و تعلل در این امر مهم حیاتی نخواهد شد، بخصوص که در منطقه خاورمیانه مقدار سلاح‌های کاملا مدرن مخوف و خطرناک زمینی و دریایی و هوایی به حد اشباع رسیده‌است.
Shah         توفیق عموم نمایندگان مجلس سنا و مجلس شورای ملی را در این دوره قانونگذاری در راه خدمت به مصالح کشور و ترقی و سعادت روزافزون ملت عزیز و شریف و پرافتخار ایران را از خداوند متعال خواستاریم.
Shah میلیون‌ها مردم کشاورز و دهقان و کارگر این کشور که اکثریت ملت ایران را تشکیل می‌دهند در منتهای عسرت و سختی بسر می‌برند این توده‌های وسیع مردم از نعمات زندگی محرومند حتی در شرایط حداقل معاش نیز قرار ندارند و ما هرگز نمی‌توانیم نسبت به اکثریت ملت ایران بی علاقه بوده و در مقام اصلاح وضع آن‌ها نباشیم و من بزرگترین تکلیف خود را این می‌دانم که در فکر آن‌ها باشم و نیروی مادی و معنوی آنان را تا جائی که در قدرت دارم تقویت کنم و موجبات رفاه آنان را فراهم آورم و همه اولیای امور و عناصر مؤثر کشور را در این باره به کمک بطلبم. تردید نیست که دستگاه‌های مملکت باید برای خیر و صلاح جامعه و اکثریت مردم این مملکت اصلاح و به گردش در آید. مبارزه شدیدی بر ضد نادرستی و تبعیض و زیر پا گذاردن حقوق مردم آغاز شود و بر خلاف آنچه دیگران می‌گفتند و نکردند از این پس باید روی اصول صحیحی این برنامه انجام گردد، دادگستری و کلیه دستگاه‌های انتظامی باید برای جامعه انجام وظیفه کند و شائبه‌ای که اکنون وجود دارد و گفته می‌شود دزدان بزرگ از مجازات فرار می‌کنند دزدان کوچک به دام می‌افتند از میان برود. محیط امن و آرام بر مبنای عدالت خواهی بوجود آید تا هر کس با علاقمندی و دلگرمی به کسب و کار خود مشغول شود. ما در چند سال اخیر با تشنجات و کشمکش‌هایی دست به گریبان بودیم که ناشی از حوادث و پیش آمدها بود.
Shah حالا ما آن حوادث را پشت سر گذاشته و از این پس می‌خواهیم در محیط عاری از تشنج و با همکاری و همآهنگی کامل که باید شما آقایان سناتورها و آقایان نمایندگان مجلس شورای ملی که از عناصر ورزیده و مطلع کشورید وجود داشته باشد دست بکار اصلاحات شویم، دردها و مصائب و مشکلات عمومی را از میان برداریم، زندگی اکثریت ملت ایران را مورد کمال توجه قرار دهیم و راضی نشویم مردم در غفلت و گمراهی و عقب‌ماندگی باشند و فاصله طبقاتی تا این اندازه زیاد باشد. مهمترین وظیفه‌ای که نمایندگان بر عهده دارند این است که درمان معایب و مصائب را از روی حقیقت و واقع‌بینی بدست آورند و با وضع قوانینی مفید چاره اندیشند و از گمراه ساختن مردم برحذر باشند نه اینکه مصلحت کشور را نادیده انگاشته در فکر فریب عامه برآیند و این راه خطرناک را که جز تخریب حاصلی ندارد پیش گیرند. خود مردم آن طبقه‌ای که می‌توانند منشاء خدمت باشند، آن هائی که صاحب ثروت هستند، آن‌هائی که نمی‌توانند املاک وسیع خود را کنترل و نظارت نمایند و وضع کشاورزان خود را بهبود بخشند باید در مقام اصلاح وضع خود برآیند یعنی اگر نمی‌توانند بکار کشاورزی خود جائی که رعایا از زندگانی فقر و پریشانی کنونی خلاص شوند ادامه دهند در مقام فروش قسمت‌های زائد املاک خود برآیند و خورده مالک بوجود آورند، اما باید بگویم که تنها توجه من به امر کشاورزی و بهبود زندگی آنان نیست بلکه وضع کارگران در کارخانجات نیز باید مورد کمال توجه باشد و اکنون که سازمان برنامه در مقام فروش قسمتی از کارخانجات دولتی است باید این موضوع را دولت در نظر بگیرد که هنگام فروش و واگذاری کارخانه کارگران را علاقمند به کار خود سازند یعنی کارگران در کارخانه و مؤسسه‌ای که کار می‌کنند آنجا را مال خود بدانند در آنجا سهیم باشند تا با دلگرمی بیشتری کار کنند و از توسعه و پیشرفت محصول و مصنوع کارخانه بهره مند گردند به این ترتیب هم کارفرما و صاحب کارخانه و هم کارگر در رفاه خواهند بود و محیط صمیمیت و صداقت بین همه ایجاد شود. 
Shah از شادباش‌هایی که به مناسبت جشن چهارم آبان از طرف خود و آقایان نمایندگان ابراز داشتید ممنونم همانطوری که اشاره کردید وضعیت کشور ما در عرض این ده سال بسیار مشکل و سخت بوده‌است ولی با تأییدات خداوند متعال و وحدت و اتفاق ملت ایران بسیاری از موانع و مشکلات مرتفع گردیده از همه مهمتر مسئله اِشغال کشور از طرف بیگانگان خاتمه یافته‌است و تمامیت ارضی کشور بحمدالله مصون مانده اما مشکلات فراوان دیگری که علاوه بر گرانی هزینه زندگی و فقر عمومی و عدم تعمیم عدالت اجتماعی که اشاره کردید مسائل دیگری نیز هست که بایستی به اسرع اوقات و با جدیّت و تلاش همه مقامات حل شود.
Shah کراراً اظهار داشته‌ایم که وسائل زندگانی برای عموم طبقات مهیا نباشد به عبارت دیگر عدالت اجتماعی موجود نگردد هیچ‌کس و هیچ مقام نمی‌تواند قناعت وجدانی داشته باشد بهترین وسیله برای اینکه جلو تبلیغات خائنانه و مضرّه گرفته شود این است که وسائل کار و زندگی برای هر کس در کشور فراهم گردد و شـئون اجتماعی هر فرد در سایه قانون از تعرض مصون ماند اشخاص مخصوصاً طبقه جوان به سُنّت‌های قومی و ملی خود بیش از پیش علاقمند شده و از راه مستقیم انحراف حاصل نکند مجلس شورای ملی که نماینده قاطبه مردم است بایستی با وضع قوانین مفید به حال مردم پیشقدم اصلاحات باشد مثلاً از وضع قوانین مالیاتی که اکثر آن مستقیماً بر دوش طبقه سوم خواهد بود احتراز نماید و در تصویب هر قانونی رفاه اکثریت را در نظر بگیرد.
Shah دوره‌های بحرانی در تاریخ هر یک از اقوام موجود بوده با سعی و کوشش جمعی برطرف شده‌است اطمینان کامل داریم که مشکلات اقتصادی و اجتماعی ما ان‌شاءالله برطرف خواهد شد و با تشریک مساعی مجلسین در سایه حکومت قانون ملت ایران روی خوشی و سعادت را خواهند دید.
