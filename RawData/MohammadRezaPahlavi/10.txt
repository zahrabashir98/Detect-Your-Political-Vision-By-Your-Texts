با عنایت خداوند متعال نوزدهمین دوره مجلس شورای ملی را افتتاح می‌نماییم.

دوره هیجدهم پس از رفع خطری عظیم که استقلال کشور ما را تهدید می‌کرد به وجود آمد و با وضع قوانین ملی مانند قانون قرارداد نفت و تقسیم خالصجات و الحاق به پیمان بغداد و منع کشت خشخاش و سازمان برنامه رضایت خاطر ما را فراهم آورد.

اینک از شما انتظار داریم که به نوبه خود در سیر تکامل قدم‌های بزرگتری بردارید و قوانینی به وجود بیاورید که در تکمیل قوانین موجود از هر جهت ضامن رفاه و آسایش هم‌میهنان ما باشد، تا بتوانیم وسایل توفیق کشور را در میدان مسابقه جهانی بهتر و شایسته‌تر از این تدارک نماییم.

به خصوص باید در پیراستن قوانین از هر گونه تضاد و اجحاف سعی لازم به عمل بیاید، تا هر کس بتواند به آسانی از حقوق و وظایف خود آگاه باشد.

دولت نیز وظیفه دارد که برای حل مشکلات استخدامی و تجدیدنظر در سازمان‌های دولتی اقدام لازم بنماید.

گذشته از اجرای برنامه هفت ساله که منظور نظر خاص ما است و باید مورد کمال توجه و دقت قرار بگیرد، بر افراد ملت واجب است که به ایجاد کارهای تولیدی و تأسیس شرکت‌ها به این منظور رغبت و کمک بیشتری نشان بدهند. دولت نیز باید در جلب سرمایه‌های خارجی و کمک‌های فنی اهتمام وافی به عمل بیاورد و به خصوص توجه بیشتری به آبادی و عمران شهرستان‌ها بنماید.

قانون منع کشت خشخاش و مبارزه لازمی که در این راه آغاز شده، باید در سایه حمایت ملت و اقدامات مجدانه دولت به منظور نهایی برسد.

اکتشاف و استخراج بهره‌برداری نفت در بسیاری از مناطق، من جمله در فلات قاره باید هر چه زودتر آغاز شده و بر درآمد نفت ایران افزوده شود. البته فرهنگ ما ترقیات محسوسی کرده، لکن نظر ما این است که وسایل تحصیل در کشور به نوعی مهیا شود که دانشجویان از توسل به خارجه بی نیاز باشند.

اما تا اینکه این مقصود کاملاً به مرحله اجرا درآید، باید مراقبت لازم به عمل آورد. دانشجویان ما در خارجه تنها به کسب علم و صناعت بپردازند و به روح میهن‌دوستی و فداکاری و قوه ابتکاری که موجب نیرومندی ملل مترقی شده توجه بیشتری کنند.

اقدام در باسواد کردن عموم شروع شده و باید هر چه زودتر وسایل نیل به این مقصود از هر حیث فراهم بیاید. افزایش جمعیت کشور دلیل روشنی بر حسن عملیات بهداشتی است، اما هنوز تا غایت آرزو راه درازی در پیش است و این موضوع باید محل توجه خاص دولت و نمایندگان ملت قرار بگیرد.

بهبود زندگی روستاییان که همیشه نصب‌العین ما بوده، پس از تصویب لایحه قانون اصلاح امور اجتماعی در دهات و آیین‌نامه تقسیم خالصجات آغاز خواهدشد.

لازم است در تصویب این قانون و آیین‌نامه تسریع شود و در این امر هر گونه صرف فکر و مجاهدت به عمل بیاید، و ما به خصوص در این مورد از هیچ گونه معاضدت خودداری نخواهیم داشت.

در سیاست خارجی روابط ما با کلیه دول، به خصوص با دول همجوار بر اساس دوستی و احترام متقابل و پیروی از منشور ملل متحد است، چنانکه الحاق ما به پیمان بغداد بنا به راهنمایی این منشور و به منظور تحکیم صلح جهانی صورت گرفته و ما به نتایج سودمندی از این پیمان رسیده‌ایم.

مسافرت اخیر به ترکیه روح اتحادی را که در این دو ملت موجود بوده، تأیید و تشیید کرد و میهمان‌نوازی شایانی که از ما به عمل آمد، در حقیقت ابراز احساسات ملت ترک به ملت ایران بود.

امیدواریم این اتحاد و برادری همواره پایدار و مستحکم بماند. البته ما توجه داریم که وصول به این منظورها و ایفای این وظایف مستلزم امنیت و آرامش است. اکنون که ارتش از وجود عناصر غیر مطمئن و کشور از ستون پنجم پاک شده‌است، باید به تقویت قوای تأمینیه پرداخت تا نیروی مسلح ایران متناسب با شئون و وسعت کشور باشد و از هر جهت فراغ بال میسر آید.

از خداوند مسئلت داریم که همواره شما را در انجام وظایف مقدسی که به عهده دارید مشمول عنایات خاص قرار دهد.
